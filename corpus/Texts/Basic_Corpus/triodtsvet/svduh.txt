<::лат> OCR:

<::рус> Библиотека святоотеческой литературы

<::лат> http://orthlib.ru

<::слав>

(л. см~и w=б.)

Въ недjь'лю ве'чера ст~ы'я пятдеся'тницы,

зна'менаетъ послjь'дованiя ра'ди 
колjьнопреклоне'нiя.

Начина'етъ i=ере'й: Благослове'нъ бг~ъ на'шъ: И= 
глаго'летъ о_у=чине'нный чте'цъ: Цр~ю` нб\сный: и= 
предначина'тельный _псало'мъ: Та'же дiа'конъ, а='ще 
_е='сть, а='ще же ни`, свяще'нникъ глаго'летъ _е=ктенiю` 
вели'кую:

Ми'ромъ гд\су помо'лимся.

w= свы'шнемъ ми'рjь:

w= ми'рjь всегw` мi'ра:

w= ст~jь'мъ хра'мjь се'мъ:

w= вели'комъ гд\си'нjь и= _о=тцjь` на'шемъ 
ст~jь'йшемъ патрiа'рхjь [..] и= w= гд\си'нjь на'шемъ 
преwсщ~е'ннjьйшемъ _е=п\скпjь [..], честнjь'мъ 
пресвv'терствjь, и= _е='же во хр\стjь` дiа'конствjь, w= 
всjь'мъ при'чтjь и= лю'дехъ:

w= бг~охрани'мjьй странjь` на'шей, властjь'хъ и= 
во'инствjь _е=я`, гд\су помо'лимся.

w= гра'дjь се'мъ:

w= благорастворе'нiи возду'хwвъ:

w= пла'вающихъ:

w= предстоя'щихъ лю'дехъ и= w=жида'ющихъ 
бл~года'ти ст~а'гw дх~а, гд\су помо'лимся.

w= приклоня'ющихъ сердца` своя` пред\ъ гд\семъ и= 
кwлjь'на, гд\су помо'лимся. (л. см~f)

w= _е='же о_у=крjьпи'тися на'мъ къ соверше'нiю 
бг~оуго'днjь, гд\су помо'лимся.

w= _е='же низпосла'тися бога^тымъ ми'лост_емъ 
_е=гw` на ны`, гд\су помо'лимся.

w= _е='же прiя'ти колjьноприклон_е'нiя на'ша 
jа='кw fv"мiа'мъ пред\ъ ни'мъ, гд\су помо'лимся.

w= тре'бующихъ w\т негw` по'мощи, гд\су 
помо'лимся.

w= и=зба'витися на'мъ:

Заступи`, спаси`:

Прест~у'ю, пречи'стую:

Та'же сщ~е'нникъ возгла'съ: Jа='кw подоба'етъ 
тебjь` вся'кая сла'ва, че'сть и= поклоне'нiе, _о=ц~у`, и= 
сн~у, и= ст~о'му дх~у, ны'нjь и= пр\снw, и= во вjь'ки 
вjькw'въ.

Та'же пое'мъ: Гд\си воззва'хъ: и= поста'вимъ 
стiхw'въ s~. И= пое'мъ стiхи^ры самогла'сны, гла'съ д~: 
Пресла^вная дне'сь: повторя'юще. Сла'ва, и= ны'нjь: 
гла'съ s~: Цр~ю` нб\сный: [Пи'саны вы'ше на 
хвали'техъ.]

Вхо'дъ съ кади'ломъ. Свjь'те ти'хiй: Прокi'менъ 
вели'кiй, гла'съ з~: Кто` бг~ъ ве'лiй jа='кw бг~ъ 
на'шъ; ты` _е=си` бг~ъ творя'й чудеса`. Стi'хъ а~: 
Сказа'лъ _е=си` въ лю'дехъ си'лу твою`. Стi'хъ в~: 
И= рjь'хъ: ны'нjь нача'хъ, сiя` и=змjь'на десни'цы 
вы'шнягw. Стi'хъ г~: Помяну'хъ дjьла` гд\сня, jа='кw 
помяну` w\т нача'ла чудеса` твоя`. И= па'ки: Кто` 
бг~ъ ве'лiй:

Та'же возглаша'етъ сщ~е'нникъ, и=ли` дiа'конъ: 
Па'ки и= па'ки, прикло'нше колjь'на, гд\су помо'лимся.

Мы' же, Гд\си поми'луй, три'жды. (л. см~f 
w=б.)

На'мъ же прикло'ншымъ колjь^на на земли`, и= 
непокров_е'ннымъ су'щымъ, чте'тъ i=ере'й мл~твы во 
_о=лтарjь` велегла'снw на лю'ди.

Пречи'сте, нескве'рне, безнача'льне, неви'диме 
непостижи'ме, неизслjь'диме, непремjь'нне, непобjьди'ме, 
неизче'тне, неsло'биве гд\си, _е=ди'нъ и=мjь'яй 
безсме'ртiе, во свjь'тjь живы'й непристу'пномъ: 
сотвори'вый нб~о и= зе'млю, и= мо'ре, и= вся^ созда^нная 
на ни'хъ, пре'жде _е='же проси'ти, всjь^мъ прош_е'нiя 
подава'яй, тебjь` мо'лимся, и= тебе` про'симъ, вл\дко 
человjьколю'бче, _о=ц~а` гд\са и= бг~а и= сп~са на'шего 
i=и~са хр\ста`, на'съ ра'ди человjь'кwвъ, и= на'шегw 
ра'ди спасе'нiя сше'дшаго съ нб~съ, и= воплоти'вшагося 
w\т дх~а ст~а'гw и= мр~i'и приснодв~ы, и= пресла'вныя 
бц\ды: и='же пе'рвjье о_у='бw словесы` о_у=чя`, послjьди' 
же и= дjь'лы показу'я, _е=гда` сп~си'тельную стра'сть 
претерпjь`, подаде` на'мъ подписа'нiе смир_е'ннымъ, и= 
грjь^шнымъ, и= недостw'йнымъ рабw'мъ твои'мъ, мольбы^ 
приноси'ти тебjь`, въ вы'и и= колjь'нъ преклоне'нiихъ, w= 
свои'хъ грjьсjь'хъ, и= w= людски'хъ невjь'дjьнiихъ. са'мъ 
многоми'лостиве и= человjьколю'бче, о_у=слы'ши ны`, 
во'ньже а='ще де'нь призове'мъ тя`, и=зря'днjье же въ 
де'нь се'й пятдеся'тный, во'ньже по вознесе'нiи гд\са 
на'шегw i=и~са хр\ста` на нб~са`, и= сjьдjь'нiи w=десну'ю 
тебе` бг~а и= _о=ц~а`, низпосла` ст~а'го дх~а на ст~ы^я 
своя^ о_у=ченики` и= а=п\слы, и='же и= сjь'де на 
_е=ди'номъ коегw'ждо и='хъ, и= и=спо'лнишася вси` 
неистощи'мыя бл~года'ти _е=гw`, и= глаго'лаша я=зы'ки 
и=ны'ми вели^чiя твоя^, и= прореко'ша. Ны'нjь о_у='бw 
моля'щихся тебjь` о_у=слы'ши на'съ, и= помяни` на'съ 
смире'нныхъ и= w=сужде'нныхъ, и= возврати` плjьне'нiе 
ду'шъ на'шихъ, твое` ми'лованiе и=мjь'я w= на'съ 
моля'щееся. прiими` на'съ припа'дающихъ тебjь`, и= 
вопiю'щихъ: согрjьши'хомъ, къ тебjь` приве'ржени _е=смы` 
w\т о_у=тро'бы, w\т чре'ва ма'тере на'шея, ты` _е=си` 
бг~ъ на'шъ. Но jа='кw и=счезо'ша въ суетjь` днi'е на'ши, 
w=бнажи'хомся твоея` по'мощи, лиши'хомся вся'кагw 
w\твjь'та, но дерза'юще на щедрw'ты твоя`, зове'мъ: 
грjьхи` (л. с~н) ю='ности на'шея и= невjь'дjьнiя не 
помяни`, и= w\т та'йныхъ на'шихъ w=чи'сти на'съ, и= не 
w\три'ни на'съ во вре'мя ста'рости, внегда` w=скудjь'ти 
крjь'пости на'шей: не w=ста'ви на'съ, пре'жде да'же на'мъ 
въ зе'млю не возврати'тися, сподо'би къ тебjь` 
возврати'тися, и= вонми` на'мъ благопрiя'тiемъ и= 
бл~года'тiю. возмjь'ри беззакw'нiя на'шя щедро'тами 
твои'ми, сопроти'въ поста'ви бе'здну щедро'тъ твои'хъ 
мно'жеству согрjьше'нiй на'шихъ. При'зри съ высоты` 
ст~ы'я твоея` гд\си, на предстоя'щыя лю'ди твоя`, и= 
ча'ющыя _е='же w\т тебе` бога'тыя ми'лости. Посjьти` 
на'съ бла'гостiю твое'ю, и=зба'ви на'съ w\т наси'льства 
дiа'воля: о_у=тверди` живо'тъ на'шъ ст~ы'ми твои'ми и= 
сщ~е'нными зако'ны. А='гг~ла, вjь'рна храни'теля 
приста'ви лю'демъ твои^мъ, всjь'хъ собери` въ твое` 
цр\ствiе. да'ждь проще'нiе о_у=пова'ющымъ на тя`: 
w=ста'ви и='мъ и= на'мъ грjьхи`. w=чи'сти на'съ 
дjь'йствомъ ст~а'гw твоегw` дх~а: разруши` jа=`же на 
на'съ кw'зни вра'жiя.

Присовокупля'етъ же и= сiю` моли'тву:

Благослове'нъ _е=си` гд\си вл\дко вседержи'телю, 
просвjьти'вый де'нь свjь'томъ со'лнечнымъ, и= но'щь 
о_у=ясни'вый заря'ми _о='гненными, долготу` дневну'ю 
преити` на'мъ сподо'бивый, и= прибли'житися нача'ткwмъ 
но'щи: о_у=слы'ши мол_е'нiя на'шя, и= всjь'хъ люде'й 
твои'хъ, и= всjь^мъ на'мъ прости'въ вw'льныя и= 
невw'льныя грjьхи`. прiими` веч_е'рняя на'шя мол_е'нiя, 
и= низпосли` мно'жество ми'лости твоея`, и= щедрw'ты 
твоя^ на достоя'нiе твое`. w=стjьни` на'съ ст~ы'ми 
а='гг~лы твои'ми, воwружи` на'съ _о=ру'жiемъ пра'вды 
твоея`, w=гради` на'съ и='стиною твое'ю, соблюди` на'съ 
си'лою твое'ю, и=зба'ви на'съ w\т вся'кагw w=бстоя'нiя, 
вся'кагw навjь'та сопротиволежа'щагw. пода'ждь же на'мъ 
и= настоя'щiй ве'черъ, съ приходя'щею но'щiю, соверше'нъ, 
ст~ъ ми'ренъ, безгрjь'шенъ, безсобла'зненъ, 
безмечта'ненъ, и= вся^ дни` живота` на'шегw: моли'твами 
ст~ы'я бц\ды, и= всjь'хъ ст~ы'хъ w\т вjь'ка тебjь` 
благоугоди'вшихъ. (л. с~н w=б.)

А='бiе же глаго'летъ дiа'конъ:

Заступи`, спаси`, поми'луй, возста'ви, и= сохрани` 
на'съ бж~е твое'ю бл~года'тiю.

И= Гд\си поми'луй. _Е=ди'ножды.

Прест~у'ю, преч\стую, пребл~гослове'нную, сла'вную 
вл\дчцу на'шу бц\ду, и= приснодв~у мр~i'ю, со всjь'ми 
ст~ы'ми помяну'вше, са'ми себе`, и= дру'гъ дру'га, и= 
ве'сь живо'тъ на'шъ хр\сту` бг~у предади'мъ.

Та'же i=ере'й возгла'съ:

Твое' бо _е='сть, _е='же ми'ловати, и= спаса'ти 
на'съ гд\си бж~е на'шъ, и= тебjь` сла'ву возсыла'емъ, 
_о=ц~у`, и= сн~у, и= ст~о'му дх~у, ны'нjь и= при'снw и= 
во вjь'ки вjькw'въ.

Ли'къ: А=ми'нь.

Посе'мъ i=ере'й, и=ли` дiа'конъ глаго'летъ сiя`:

Рце'мъ вси` w\т всея` души`, и= w\т всегw` 
помышле'нiя на'шегw рце'мъ.

Ли'къ: Гд\си поми'луй.

Дiа'конъ: Гд\си вседержи'телю бж~е _о=ц~ъ на'шихъ, 
мо'лимъ ти ся, о_у=слы'ши и= поми'луй.

Ли'къ: Гд\си поми'луй.

Дiа'конъ: Поми'луй на'съ бж~е, по вели'цjьй 
ми'лости твое'й, мо'лимъ ти ся, о_у=слы'ши и= поми'луй.

Ли'къ: Гд\си поми'луй. три'жды.

_Е=ще` мо'лимся w= вели'комъ гд\си'нjь и= _о=тцjь` 
на'шемъ ст~jь'йшемъ патрiа'рхjь [...], и= w= гд\си'нjь 
на'шемъ преwсщ~е'ннjьйшемъ _е=п\скпjь [...], (л. сн~а) и= 
w= все'й во хр\стjь` бра'тiи на'шей.

Ли'къ: Гд\си поми'луй. три'жды.

Дiа'конъ: _Е=ще` мо'лимся w= бг~охрани'мjьй 
странjь` на'шей, властjь'хъ, и= во'инствjь _е=я`, да 
ти'хое и= безмо'лвное житiе` поживе'мъ во вся'комъ 
благоче'стiи и= чистотjь`.

Ли'къ: Гд\си поми'луй. три'жды.

Дiа'конъ: _Е=ще` мо'лимся w= бл~же'нныхъ и= 
приснопа'мятныхъ созда'телехъ ст~ы'я _о=би'тели сея`.

Ли'къ: Гд\си поми'луй. три'жды.

Дiа'конъ: _Е=ще` мо'лимся w= ми'лости, жи'зни, 
ми'рjь, здра'вiи, спасе'нiи, посjьще'нiи, проще'нiи, и= 
w=ставле'нiи грjьхw'въ рабw'въ бж~iихъ бра'тiи ст~ы'я 
_о=би'тели сея`.

Ли'къ: Гд\си поми'луй, три'жды.

Дiа'конъ: _Е=ще` мо'лимся w= плодонося'щихъ, и= 
добродjь'ющихъ, во ст~jь'мъ и= всечестнjь'мъ хра'мjь 
се'мъ, тружда'ющихся, пою'щихъ, и= предстоя'щихъ лю'дехъ, 
w=жида'ющихъ w\т тебе` вели'кiя и= бога'тыя ми'лости.

Та'же сщ~е'нникъ, возгла'съ: Jа='кw ми'лостивъ и= 
чл~вjьколю'бецъ бг~ъ _е=си`, и= тебjь` сла'ву 
возсыла'емъ, _о=ц~у`, (л. сн~а w=б.) и= сн~у, и= ст~о'му 
дх~у, ны'нjь и= при'снw, и= во вjь'ки вjькw'въ.

Ли'къ: А=ми'нь.

А='бiе же дiа'конъ глаго'летъ:

Па'ки и= па'ки прикло'нше колjь^на, гд\су 
помо'лимся.

Мы' же: Гд\си поми'луй. Три'жды.

И= приклоня'емъ колjь^на по предпи'санному.

Чте'тъ i=ере'й в~-ю мл~тву во о_у=слы'шанiе 
всjь'хъ:

Гд\си i=и~се хр\сте` бж~е на'шъ, ми'ръ тво'й 
пода'вый чл~вjь'кwмъ, и= прест~а'гw дх~а да'ръ, _е=ще` въ 
житiи` и= съ на'ми сы'й, въ наслjь'дiе неw\те'млемое 
вjь^рнымъ при'снw подава'яй: jа=вле'ннjьйше же сiю` 
бл~года'ть твои^мъ о_у=ч~нкw'мъ и= а=по'столwмъ дне'сь 
низпосла'вый, и= си'хъ о_у=стнjь` _о='гненными 
о_у=тверди'вый я=зы'ки: и='миже ве'сь ро'дъ 
человjь'ческiй бг~овjь'дjьнiе свои'мъ я=зы'комъ въ слу'хъ 
о_у='ха прiи'мше, свjь'томъ дх~а просвjьти'хомся, и= 
пре'лести jа='коже тмы` и=змjьни'хомся, и= чу'вственныхъ 
и= _о='гненныхъ я=зы^къ раздая'нiемъ, и= 
преесте'ственнымъ дjь'йствомъ, _е='же въ тя` вjь'ры 
научи'хомся, и= тебе` бг~осло'вити со _о=ц~е'мъ и= 
ст~ы'мъ дх~омъ, во _е=ди'номъ бж~ествjь`, и= си'лjь, и= 
вла'сти w=зари'хомся. Ты` о_у='бw _о='ч~ее сiя'нiе, 
существа` и= _е=стества` _е=гw` неизмjь'нное и= 
недви'жимое начерта'нiе, и=сто'чниче прему'дрости: и= 
благода'ти: w\тве'рзи и= мнjь` грjь'шному о_у=стнjь`, и= 
научи' мя, ка'кw досто'итъ, и= w= и='хже потре'ба 
моли'тися: ты' бо _е=си` вjь'дый мно'гое грjьхw'въ мои'хъ 
мно'жество, но твое` благоутро'бiе побjьди'тъ си'хъ 
безмjь'рное. се' бо стра'хомъ предстою' ти, въ пучи'ну 
ми'лости твоея` w\тча'янiе души` моея` пове'ргъ: w=корми` 
живо'тъ мо'й сло'вомъ всю` тва'рь неизрече'нною 
прему'дрости си'лою о_у=правля'яй, ти'хое w=бурева'емыхъ 
приста'нище, и= скажи' ми пу'ть, во'ньже пойду`. Дх~ъ 
прему'дрости твоея` мои^мъ пода'ждь помышле'нi_емъ, дх~ъ 
ра'зума безу'мiю моему` да'руяй, дх~омъ стра'ха твоегw` 
моя` w=сjьни` дjьла`, и= дх~ъ пра'вый w=бнови` во (л. 
рн~в) о_у=тро'бjь мое'й, и= дх~омъ вл\дчнимъ мы'слей 
мои'хъ поползнове'нiе о_у=тверди`: да на вся'къ де'нь 
дх~омъ твои'мъ бл~ги'мъ къ поле'зному наставля'емь, 
сподо'блюся твори'ти за'пwвjьди твоя`, и= твое` при'снw 
па'мятствовати сла'вное прише'ствiе, и= и=стяза'тельное 
содjь'янныхъ на'ми. И= да не пре'зриши мя` тлjь'нными 
сопрельща'тися мi'ра сегw` кра'сными, но бу'дущихъ 
воспрiя'тiя жела'ти о_у=крjьпи` сокро'вищъ. ты' бо ре'клъ 
_е=си` вл\дко: jа='кw _е=ли^ка а='ще кто` про'ситъ w= 
твое'мъ и='мени, невозбра'ннw прiе'млетъ w\т твоегw` 
присносу'щнагw бг~а и= _о=ц~а`. тjь'мже и= а='зъ 
грjь'шный въ прише'ствiи ст~а'гw твоегw` дх~а, твою` 
молю` бл~гость, _е=ли^ка проси'хъ, возда'ждь ми` во 
спасе'нiе. _Е='й гд\си, вся'кагw благодjья'нiя бога'тый 
да'телю, и= пода'телю бл~гi'й, jа='кw ты` _е=си` 
подава'яй преиз\ъ_оби'льнw и='хже про'симъ: ты` _е=си` 
сострада'теленъ и= ми'лостивый, и='же безгрjь'шнw бы'въ 
пло'ти на'шея _о='бщникъ, и= приклоня'ющымъ къ тебjь` 
кwлjь'на, приклоня'яйся любоблагоутро'бнjь, w=чище'нiе же 
бы'въ грjьхw'въ на'шихъ. Да'ждь о_у='бw гд\си, лю'демъ 
твои^мъ щедрw'ты твоя^: о_у=слы'ши на'съ съ нб~се` 
ст~а'гw твоегw`: w=святи` на'съ си'лою сп~си'тельныя 
десни'цы твоея`: покры'й на'съ кро'вомъ крилу` твое'ю, да 
не пре'зриши дjь'лъ руку` твое'ю. тебjь` _е=ди'ному 
согрjьша'емъ, но и= тебjь` _е=ди'ному слу'жимъ. Не вjь'мы 
кла'нятися бо'гу чужде'му, ниже` простира'ти ру'ки на'шя 
вл\дко, къ бо'гу и=но'му. W=ста'ви на'мъ согрjьш_е'нiя, 
и= прiи'мъ на'шя колjьнопоклw'нная мол_е'нiя, простри` 
всjь^мъ на'мъ ру'ку по'мощи, прiими` моли'тву всjь'хъ 
jа='кw кади'ло прiя'тное, воспрiе'млемое пред\ъ твои'мъ 
пребл~ги'мъ цр\ствомъ.

Присовокупля'етъ же и= сiю`:

Гд\си гд\си, и=збавле'й на'съ w\т вся'кiя стрjьлы` 
летя'щiя во дни`: И=зба'ви на'съ и= w\т вся'кiя ве'щи во 
тмjь` преходя'щiя. Прiими` же'ртву вече'рнюю ру'къ 
на'шихъ воздjья^нiя. Сподо'би же на'съ и= нощно'е 
по'прище без\ъ поро'ка прейти` (л. сн~в w=б.) неискуше'ны 
w\т sлы'хъ: И= и=зба'ви на'съ w\т вся'кагw смуще'нiя и= 
боя'зни, jа='же w\т дiа'вола на'мъ прибыва'ющiя. Да'руй 
душа'мъ на'шымъ о_у=миле'нiе, и= помыслw'мъ на'шымъ 
попече'нiе, _е='же на стра'шнjьмъ и= пра'веднjьмъ твое'мъ 
судjь` и=спыта'нiя. Пригвозди` стра'ху твоему` плw'ти 
на'шя, и= о_у=мертви` о_у='ды на'шя су'щыя на земли`: Да 
и= со'ннымъ безмо'лвiемъ просвjьти'мся, зрjь'нiемъ 
суде'бъ твои'хъ. W\тими' же w\т на'съ вся'кое мечта'нiе 
неподо'бное и= по'хоть вре'дну. Возста'ви же на'съ во 
вре'мя моли'твы о_у=твержде'ны въ вjь'рjь, и= 
преспjьва'ющыя въ за'повjьдехъ твои'хъ.

Дiа'конъ же глаго'летъ: Заступи`, спаси`, 
поми'луй, возста'ви, и= сохрани` на'съ бж~е: 
Прест~у'ю, преч\стую, пребл~гослове'нную:

I=ере'й возгла'съ моли'твjь: Бл~говоле'нiемъ и= 
бл~гостiю _е=диноро'днагw сн~а твоегw`, съ ни'мже 
блг\све'нъ _е=си`, съ прест~ы'мъ, и= бл~ги'мъ, и= 
животворя'щимъ твои'мъ дх~омъ, ны'нjь и= при'снw и= во 
вjь'ки вjькw'въ, а=ми'нь.

Та'же: Сподо'би гд\си въ ве'черъ се'й:

Посе'мъ же глаго'летъ дiа'конъ: Па'ки и= па'ки 
прикло'нше колjь^на, гд\су помо'лимся.

Гд\си поми'луй, три'жды.

И= на'мъ та'кожде колjь^на прикло'ншымъ.

I=ере'й чте'тъ тре'тiю моли'тву:

Приснотеку'щiй, живо'тный, и= просвjьти'тельный 
и=сто'чниче, соприсносу'щная _о=ц~у` содjь'тельная си'ло, 
все` смотре'нiе за спасе'нiе человjь'ческое прекра'снjь 
и=спо'лнивый, хр\сте` бж~е на'шъ, сме'рти о_у='зы 
неразрjьши^мыя, и= закле'пы а='довы расто'ргнувый, 
лука'выхъ же духw'въ мно'жество попра'вый. Приведы'й 
себе` w= на'съ непоро'чное заколе'нiе, и= тjь'ло да'вый 
преч\стое въ же'ртву, вся'кагw грjьха` неприкоснове'нное 
же и= непрохо'дное, и= стра'шнымъ си'мъ, и= 
неисповjьди'мымъ сщ~еннодjь'йствiемъ живо'тъ на'мъ 
вjь'чный (л. сн~г) дарова'вый: во а='дъ сше'дый, и= 
вер_еи` вjь'чныя сокруши'вый, и= во тмjь` сjьдя'щымъ 
восхо'дъ показа'вый: началоsло'бнаго же и= глуби'ннаго 
sмi'я бг~ому'дростнымъ льще'нiемъ о_у=лови'вый, и= 
вери'гами мра'ка связа'вый въ та'ртарjь и= _о=гни` 
негаси'момъ, и= во тмjь` кромjь'шнjьй неисчетноси'льною 
твое'ю затверди'вый крjь'постiю, великоимени'тая 
прему'дросте _о='ч~ая, напа'ству_емымъ вели'кiй 
помо'щникъ jа=ви'выйся, и= просвjьти'вый сjьдя'щыя во 
тмjь` и= сjь'ни сме'ртнjьй. Ты` сла'вы присносу'щныя 
гд\си, и= _о=ц~а` вы'шнягw сн~е возлю'бленный, 
присносу'щный свjь'те w\т присносу'щнагw свjь'та, сл~нце 
пра'вды, о_у=слы'ши на'съ моля'щихся тебjь`, и= 
о_у=поко'й ду'шы рабw'въ твои'хъ, пре'жде о_у=со'пшихъ 
_о=т_е'цъ и= бра'тiй на'шихъ, и= про'чiихъ срw'дникъ по 
пло'ти, и= всjь'хъ свои'хъ въ вjь'рjь, w= ни'хже и= 
па'мять твори'мъ ны'нjь, jа='кw въ тебjь` всjь'хъ 
держа'ва, и= въ руцjь` твое'й содержи'ши вся^ концы` 
земли`. Вл\дко вседержи'телю, бж~е _о=ц~ъ и= гд\си 
ми'лости, ро'да сме'ртнагw же и= безсме'ртнагw, и= 
вся'кагw _е=стества` человjь'ческагw содjь'телю, 
составля'емагw же, и= па'ки разрjьша'емагw, живота' же и= 
сконча'нiя, _е='же здjь` пребыва'нiя, и= _е='же та'мw 
преложе'нiя: лjь^та и=змjьря'яй живы^мъ, и= времена` 
о_у=ставля'яй сме'рти: низводя'й во а='дъ и= возводя'й: 
связу'яй въ не'мощи, и= w\тпуща'яй въ си'лjь: настоя^щая 
потре'бнjь стро'яй, и= бу^дущая поле'знw о_у=правля'яй: 
сме'ртнымъ жа'ломъ о_у=я'звенныхъ воскресе'нiя наде'ждами 
веселя'яй. Са'мъ о_у='бw вл\дко всjь'хъ, бж~е сп~си'телю 
на'шъ, наде'жде всjь'хъ конц_е'въ земли`, и= су'щихъ въ 
мо'ри дале'че, и='же и= въ се'й послjь'днiй и= вели'кiй 
спаси'тельный де'нь пятдеся'тницы пра'здника, та'йну 
ст~ы'я и= _е=диносу'щныя, и= соприсносу'щныя, и= 
нераздjьли'мыя, и= неслiя'нныя тр\оцы показа'вый на'мъ, 
и= наи'тiе и= прише'ствiе ст~а'гw и= животворя'щагw 
твоегw` дх~а, въ ви'дjь _о='гненныхъ я=зы'кwвъ на ст~ы'я 
твоя` а=по'столы и=злiя'вый, и= благовjь'стники тjь'хъ 
поста'вивый, бл~гочести'выя на'шея вjь'ры, (л. сн~г w=б.) 
и= и=сповjь'дники и= проповjь'дники и='стиннагw 
бг~осло'вiя показа'вый: И='же и= въ се'й всесоверше'нный 
и= спаси'тельный пра'здникъ, w=чищ_е'нiя о_у='бw 
моли'тв_енная, w= и=`же въ а='дjь держи'мыхъ сподо'бивый 
прiима'ти, вели^кiя же подава'яй на'мъ над_е'жды 
w=слабле'нiя содержи^мымъ w\т содержа'щихъ я=` скве'рнъ, 
и= о_у=тjьше'нiю тобо'ю низпосла'тися. О_у=слы'ши на'съ 
смире'нныхъ, и= твои'хъ ра^бъ моля'щихся ти`, и= 
о_у=поко'й ду'шы рабw'въ твои'хъ пре'жде о_у=со'пшихъ, на 
мjь'стjь свjь'тлjь, на мjь'стjь sла'чнjь, на мjь'стjь 
прохлажде'нiя: w\т_ону'дуже w\тбjьже` вся'кая болjь'знь, 
печа'ль и= воздыха'нiе и= о_у=чини` ду'хи и='хъ въ 
селе'нiяхъ пра'ведныхъ, и= ми'ра и= w=слабле'нiя сподо'би 
и='хъ: jа='кw не ме'ртвiи восхва'лятъ тя` гд\си, ниже` 
су'щiи во а='дjь и=сповjь'данiе дерзну'тъ принести` 
тебjь`: но мы` живi'и бл~гослови'мъ тя` и= мо'лимъ, и= 
w=чисти'т_ельныя моли^твы и= ж_е'ртвы прино'симъ тебjь` 
w= душа'хъ и='хъ.

Присовокупля'етъ и= сiю` моли'тву:

Бж~е вели'кiй, и= вjь'чный, ст~ы'й, 
человjьколюби'вый, сподо'бивый на'съ въ се'й ча'съ ста'ти 
пред\ъ непристу'пною твое'ю сла'вою, на пjь'нiе и= хвалу` 
чуде'съ твои'хъ, w=чи'сти ны` недосто'йныя рабы^ твоя`, 
и= пода'ждь бл~года'ть _е='же сокруше'ннымъ се'рдцемъ, 
невозноси'тельнw приноси'ти тебjь` трист~о'е 
славосло'вiе, и= бл~годаре'нiе вели'кихъ твои'хъ дарw'въ, 
jа=`же сотвори'лъ _е=си` къ на'мъ, и= твори'ши всегда` въ 
на'съ. Помяни` гд\си не'мощь на'шу, и= да не погуби'ши 
на'съ со беззако'нiи на'шими: но сотвори` вели'кую 
ми'лость со смире'нiемъ на'шимъ, да грjьхо'вныя тмы` 
и=збjьжа'вше, во дни` пра'вды ходи'ти бу'демъ, и= 
w=дjь'явшеся _о=ру'жiемъ свjь'та, ненавjь'тнw пребу'демъ 
w\т вся'кiя ко'зни лука'вагw, и= со дерзнове'нiемъ 
просла'вимъ w= всjь'хъ, тебе` _е=ди'наго и='стиннаго и= 
человjьколю'бца бг~а. Твое' бо jа='кw вои'стинну и= 
вели'кое врjьсноту` та'инство, вл\дко всjь'хъ, и= 
тво'рче, вре'менное рjьше'нiе твои'хъ тва'рей, и= _е='же 
по (л. сн~д) си'хъ совокупле'нiе, и= о_у=покое'нiе _е='же 
во вjь'ки: тебjь` благода'ть w= всjь'хъ и=сповjь'дуемъ, 
w= вхо'дjьхъ на'шихъ, jа=`же въ мi'ръ се'й, и= 
и=схо'дjьхъ, наде'жды на'мъ воскр\снiя, и= жи'зни 
нетлjь'нныя, твои'мъ нело'жнымъ w=бjьща'нiемъ 
пред\ъwбруча'ютъ, jа=`же прiи'мемъ въ бу'дущемъ второ'мъ 
прише'ствiи твое'мъ. ты' бо _е=си` и= воскресе'нiя 
на'шегw нача'льникъ, и= пожи'вшихъ неумы'тный и= 
человjьколюби'вый судiя`, и= мздовоздая'нiя вл\дка и= 
гд\сь, и='же и= прiwбщи'выйся на'мъ прiи'скреннw пло'ти 
и= кро'ве, снизхожде'нiя ра'ди кра'йнягw: и= на'шя 
стра^сти неw\тм_е'тныя, внегда` во'лею во и=ску'съ 
поста'вити, прiи'мъ за милосе'рдiе щедро'тъ, и= въ не'мже 
пострада'лъ _е=си` са'мъ и=скуси'вся, и=скуша'_емымъ 
на'мъ бы'въ самоwбjьща'нный помо'щникъ: тjь'мже и= 
совозве'лъ _е=си` на'съ въ твое` безстра'стiе. Прiими` 
о_у='бw вл\дко, мольбы^ и= мол_е'нiя на'шя, и= о_у=поко'й 
вся` _о=тцы` коегw'ждо, и= ма'т_ери, и= ча^да, и= 
бра'тiю, и= сестры^ _е=динорw'дныя, и= купнорw'дныя, и= 
вся` пре'жде почи'вшыя ду'шы: въ наде'жди воскресе'нiя 
жи'зни вjь'чныя о_у=чини` ду'хи и='хъ, и= и=мена` въ 
кни'зjь живо'тнjьй, въ нjь'дрjьхъ а=враа'ма, и= i=саа'ка, 
и= i=а'кwва, въ странjь` живы'хъ, въ цр\ствiи 
небе'снjьмъ, въ раи` сла'дости, свjь'тлыми а='гг~лы 
твои'ми, вводя` вся^ во ст~ы^я твоя^ _о=би'т_ели, 
совоздвиза'яй и= тjьлеса` на'шя въ де'нь, во'ньже 
w=предjьли'лъ _е=си` по ст~ы^мъ твои^мъ и= нело'жнымъ 
w=бjьтова'нi_емъ. Нjь'сть о_у='бw гд\си, рабw'мъ твои'мъ 
сме'рть, и=сходя'щымъ на'мъ w\т тjь'ла, и= къ тебjь` бг~у 
на'шему приходя'щымъ, но преставле'нiе w\т 
печа'льнjьйшихъ на пол_е'знjьйшая, и= сла'дwстнjьйшая, и= 
на о_у=покое'нiе и= ра'дость. А='ще же и= что` 
согрjьши'хомъ къ тебjь`, ми'лостивъ бу'ди на'мъ же и= 
тjь^мъ, зане` ниеди'нъ _е='сть чи'стъ пред\ъ тобо'ю w\т 
скве'рнъ, ниже` а='ще _е=ди'нъ де'нь живота` _е=гw` 
_е='сть, ра'звjь ты` то'чiю _е=ди'нъ, на земли` 
jа=ви'выйся безгрjь'шный гд\сь на'шъ i=и~съ хр\сто'съ: 
и='мже вси` о_у=пова'емъ ми'лость получи'ти, и= 
w=ставле'нiе грjьхw'въ. Сегw` ра'ди (л. сн~д w=б.) на'мъ 
же и= _о='нjьмъ, jа='кw бла'гъ и= человjьколю'бецъ бг~ъ, 
w=сла'би, w=ста'ви, прости` грjьхопад_е'нiя на'шя, 
вw'льная и= невw'льная, jа=`же въ вjь'дjьнiи и= не въ 
вjь'дjьнiи, пред\ъявл_е'нная и= забыва'_емая: jа=`же въ 
дjья'нiи, jа=`же въ помышле'нiи, jа=`же въ словеси`, 
jа=`же во всjь'хъ на'шихъ житiя'хъ и= движе'нiихъ. И= 
w\тше'дшымъ о_у='бw свобо'ду и= w=сла'бу да'руй, на'съ же 
су'щихъ здjь` благослови`, коне'цъ благi'й и= ми'рный 
да'руя на'мъ же и= всjь'мъ лю'демъ твои'мъ, и= ми'лости 
и= человjьколю'бiя о_у=тро'бу w\тверза'яй на'мъ, на 
стра'шномъ и= о_у=жа'сномъ твое'мъ прише'ствiи, и= 
цр\ствiя твоегw` досто'йныхъ на'съ сотвори`.

Присовокупля'етъ и= сiю` моли'тву:

Бж~е вели'кiй и= вы'шнiй, _е=ди'не и=мjь'яй 
безсме'ртiе, во свjь'тjь живы'й непристу'пномъ, всю` 
тва'рь му'дростiю созда'вый, раздjьли'вый посредjь` 
свjь'та, и= посредjь` тмы`: И= со'лнце о_у='бw положи'вый 
во _о='бласть дне`, луну' же и= sвjь'зды во _о='бласть 
но'щи. Сподо'бивый на'съ грjь'шныхъ и= въ настоя'щiй 
де'нь предвари'ти лице` твое` во и=сповjь'данiи, и= 
вече'рнюю тебjь` слу'жбу принести`. Са'мъ человjьколю'бче 
гд\си, и=спра'ви моли'тву на'шу, jа='кw кади'ло пред\ъ 
тобо'ю, и= прiими` ю=` въ воню` бл~гоуха'нiя. Пода'ждь же 
на'мъ настоя'щiй ве'черъ и= приходя'щую но'щь ми'рну: 
w=блецы' ны _о=ру'жiемъ свjь'та, и=зба'ви на'съ w\т 
стра'ха нощна'гw, и= w\т вся'кiя ве'щи во тмjь` 
преходя'щiя. И= да'руй на'мъ со'нъ, и='же во 
о_у=покое'нiе не'мощи на'шей дарова'лъ _е=си`, w\т 
вся'кагw дiа'вольскагw мечта'нiя и=змjьне'нъ. _Е='й 
вл\дко всjь'хъ благи'хъ пода'телю, jа='кw да и= на 
ло'жахъ на'шихъ о_у=миля'ющеся воспомя'немъ и= въ нощи` 
прест~о'е и='мя твое`. И= поуче'нiемъ твои'хъ за'повjьдей 
w=заря'еми, въ ра'дости душе'вной воста'немъ къ 
славосло'вiю твоея` бла'гости, моли^твы и= мол_е'нiя 
твоему` благоутро'бiю принося'ще w= свои'хъ грjьсjь'хъ, 
и= w= всjь'хъ лю'дехъ твои'хъ: и=`хже моли'твами 
прест~ы'я бц\ды, въ ми'лости посjьти`. (л. сн~_е)

Дiа'конъ глаго'летъ: Заступи`, спаси`, поми'луй, 
возста'ви и= сохрани` на'съ бж~е твое'ю бл~года'тiю. 
Прест~у'ю, пречи'стую, пребл~гослове'нную, сла'вную 
вл\дчцу:

I=ере'й возглаша'етъ: Ты' бо _е=си` о_у=покое'нiе 
ду'шъ и= тjьле'съ на'шихъ, и= тебjь` сла'ву возсыла'емъ, 
_о=ц~у`, и= сн~у, и= ст~о'му дх~у, ны'нjь и= при'снw, и= 
во вjь'ки вjькw'въ.

Та'же дiа'конъ: И=спо'лнимъ вече'рнюю моли'тву 
на'шу: Заступи`, спаси`: Ве'чера всегw` 
соверше'нна: А='гг~ла ми'рна: Проще'нiя и= 
w=ставле'нiя: До'брыхъ и= поле'зныхъ: Про'чее 
вре'мя живота` хр\стiа'нскiя кончи'ны: Прест~у'ю, 
пречи'стую:

I=ере'й возглаша'етъ: Jа='кw бла'гъ и= 
человjьколю'бецъ: Лю'дiе: А=ми'нь. I=ере'й: Ми'ръ 
всjь^мъ. Лю'дiе: И= дх~ови твоему`. Дiа'конъ: 
Главы^ на'шя гд\сви прикло'нимъ.

I=ере'й глаго'летъ моли'тву _о=бы'чную вта'й:

Гд\си бж~е на'шъ, приклони'вый нб~са`, и= сше'дый 
на спасе'нiе ро'да человjь'ческагw, при'зри на рабы^ 
твоя^, и= на достоя'нiе твое`! тебjь' бо стра'шному и= 
человjьколю'бцу судiи`, твои` раби` своя^ приклони'ша 
главы^ и= своя^ покори'ша вы^и не w\т человjь^къ 
w=жида'юще по'мощи, но твоея` w=жида'юще ми'лости, и= 
твоегw` ча'юще спасе'нiя: jа=`же сохрани` на вся'кое 
вре'мя, и= въ настоя'щемъ часjь' же и= ве'черjь и= въ 
приходя'щую но'щь, w\т вся'кагw врага`, w\т вся'кагw 
сопротиволежа'щагw дjь'йства дiа'вольскагw, помышле'нiй 
су'етныхъ, и= воспомина'нiй лука'выхъ.

Та'же возглаша'етъ: Бу'ди держа'ва: 

И= посе'мъ соше'дшеся _о='ба ли'ка, пое'мъ на 
%[стiхо'внjь%] стiхи^ры самогла'сны, гла'съ г~:

Ны'нjь въ зна'менiе всjь^мъ jа='вjь я=зы'цы бы'ша: 
i=уд_е'и бо w\т ни'хже по пло'ти хр\сто'съ, невjь'рiемъ 
неду'говавше, (л. сн~_е w=б.) бж~iя благода'ти 
w\тпадо'ша: и= бж~е'ственнагw свjь'та су'щiи w\т 
jа=зы'кwвъ сподо'бихомся, о_у=тверди'вшеся словесы` 
о_у=ченикw'въ, вjьща'ющихъ сла'ву благодjь'теля всjь'хъ 
бг~а: съ ни'миже сердца` съ колjь'нами прикло'нше, 
вjь'рою поклони'мся ст~о'му дх~у, о_у=тверди'вшеся 
сп~си'телемъ ду'шъ на'шихъ.

Стi'хъ: Се'рдце чи'сто сози'жди во мнjь` бж~е, и= 
дх~ъ пра'въ w=бнови` во о_у=тро'бjь мое'й.

Ны'нjь о_у=тjь'шительный дх~ъ на вся'кую пло'ть 
и=злiя'ся: w\т а=по'стольскихъ бо ликw'въ наче'ншiй, w\т 
тjь'хъ по прича'стiю вjь^рнымъ бл~года'ть простре`, и= 
о_у=вjьря'етъ свое` держа'вное наи'тiе во _о='гненномъ 
ви'дjь, о_у=ч~нкw'мъ раздая'й я=зы'ки въ пjьснопjь'нiе и= 
сла'ву бж~iю. тjь'мже сердцы` о_у='мнw просвjьща'еми, въ 
вjь'рjь о_у=тверди'вшеся ст~ы'мъ дх~омъ, мо'лимся 
спасти'ся душа'мъ на'шымъ.

Стi'хъ: Не w\тве'ржи мене` w\т лица` твоегw`, и= 
дх~а твоегw` ст~а'гw не w\тими` w\т мене`.

Ны'нjь w=блача'тся держа'вою хр\сто'вою съ высоты` 
а=п\сли: w=бновля'етъ бо и=`хъ о_у=тjь'шитель, въ ни'хъ 
w=бновля'яся та'инственнымъ w=бновле'нiемъ ра'зума: и=`же 
стра'нными гла'сы, и= высокоглаго'ливыми проповjь'дающе 
присносу'щное _е=стество' же и= про'стое, трiv"поста'сное 
почита'ти, бл~годjь'теля всjь'хъ бг~а. тjь'мже 
просвjьти'вшеся _о='ныхъ о_у=че'ньми, _о=ц~у` поклони'мся 
съ сн~омъ и= дх~омъ, моля'щеся спасти'ся душа'мъ на'шымъ.

Сла'ва, и= ны'нjь: гла'съ и~:

Прiиди'те лю'дiе трiv"поста'сному бж\ству` 
поклони'мся, сн~у во _о=ц~jь`, со ст~ы'мъ дх~омъ: _о=ц~ъ 
бо безлjь'тнw роди` сн~а соприсносу'щна, и= 
сопресто'льна, и= дх~ъ ст~ы'й бjь` во (л. сн~s) _о=ц~jь` 
съ сн~омъ прославля'емь, _е=ди'на си'ла, _е=ди'но 
существо`, _е=ди'но бж~ество`. _е=му'же покланя'ющеся 
вси` глаго'лемъ: ст~ы'й бж~е, вся^ содjь'явый сн~омъ, 
содjь'йствомъ ст~а'гw дх~а: ст~ы'й крjь'пкiй, и='мже 
_о=ц~а` позна'хомъ, и= дх~ъ ст~ы'й прiи'де въ мi'ръ: 
ст~ы'й безсме'ртный, о_у=тjь'шительный дш~е, w\т _о=ц~а` 
и=сходя'й, и= въ сн~jь почива'яй, тр\оце ст~а'я, сла'ва 
тебjь`.

Та'же, Ны'нjь w\тпуща'еши: Трист~о'е. 
Прест~а'я тр\оце: _О='ч~е на'шъ: Тропа'рь, гла'съ 
и~: Бл~гослове'нъ _е=си` хр\сте` бж~е на'шъ:

Та'же свяще'нникъ твори'тъ w\тпу'стъ си'це:

И='же w\т _о='ч~ихъ и= бж~е'ственныхъ нjь'дръ 
и=стощи'вый себе`, и= съ нб~се` на зе'млю соше'дый, и= 
на'ше все` воспрiе'мый _е=стество`, и= w=божи'вый _е=`, 
по си'хъ же на нб~са` па'ки возше'дый и= w=десну'ю 
сjь'дый бг~а и= _о=ц~а`: бж~е'ственнаго же и= ст~а'го и= 
_е=диносу'щнаго, и= _е=диноси'льнаго, и= 
_е=диносла'внаго, и= соприсносу'щнаго дх~а низпосла'вый 
на ст~ы^я своя^ о_у=ченики` и= а=п\слы, и= си'мъ 
просвjьти'вый о_у='бw и='хъ, тjь'ми же всю` вселе'нную: 
хр\сто'съ и='стинный бг~ъ на'шъ, моли'твами пречи'стыя и= 
пренепоро'чныя ст~ы'я своея` мт~ре, ст~ы'хъ сла'вныхъ, 
прехва'льныхъ, бг~опроповjь'дникwвъ, и= дх~оно'сныхъ 
а=п\слwвъ, и= всjь'хъ ст~ы'хъ, поми'луетъ и= спасе'тъ 
на'съ, jа='кw бл~гъ и= человjьколю'бецъ. (л. сн~s w=б.)

Въ ту' же недjь'лю и~-ю, на повече'рiи.

Пое'мъ канw'нъ ст~о'му дх~у. Гла'съ а~.

Творе'нiе fеофа'ново. I=рмо'съ по два'жды: тропари` 
на д~. _Е=гw'же краестро'чiе: Дх~а пою` созда'вшаго 
всю` тва'рь.

Пjь'снь а~.

I=рмо'съ: Го'рькiя рабо'ты и=зба'влься i=и~ль, 
непроходи'мое про'йде jа='кw су'шу, врага` зря` 
потопля'ема, пjь'снь jа='кw бл~годjь'телю пое'тъ бг~у, 
чудодjь'ющему мы'шцею высо'кою, jа='кw просла'вися.

Припjь'въ: Сла'ва тебjь` бж~е на'шъ, сла'ва 
тебjь`.

Бж~е'ственный дш~е святы'й, и='же всjь^мъ 
раздjьля'яй дарова^нiя, и= вся^ творя'й во'лею, вдохни' 
ми свjьтоно'сное твое` дарова'нiе, jа='кw да сла'влю тя` 
_о=ц~у` и= сн~у совокупля'ема.

И='же нб\снымъ си'ламъ свя'тостнагw дохнове'нiя 
твоегw` бл~года'ть дая'й, о_у=тjь'шителю, моегw` смы'сла 
jа='кw бл~гъ скве'рну и=счи'стивъ, свя'тости твоея` 
покажи` и=спо'лнена.

Сла'ва:

И=сто'чниче жи'зни вjь'руемый, и= струя` 
_е=сте'ственныя бл~гости, дш~е бж~iй ст~ы'й, о_у='мъ мо'й 
о_у=мерщвле'нный w=животвори'въ, твои'мъ дjь'йствомъ 
возста'ви пjь'ти твое` бж~ество`.

И= ны'нjь: бг~оро'диченъ:

Хра'мъ дв~о бы'вши бж~iй, наше'ствiемъ дх~а, (л. 
сн~з) содjь'тельною си'лою _е=гw`, си'лу да'рующа 
рожде'ственну бл~года'тная, _е='юже родила` _е=си` 
пло'тiю сло'во безнача'льное.

Пjь'снь г~.

I=рмо'съ: пре'жде вjь'къ w\т _о=ц~а` рожде'нному 
нетлjь'ннw сн~у, и= въ послjь^дняя w\т дв~ы воплоще'нному 
безсjь'меннw, хр\сту` бг~у возопiи'мъ: вознесы'й ро'гъ 
на'шъ, ст~ъ _е=си` гд\си.

И=мjь'я по _е=стеству`, хотjь'нiя си'лу сте'чну, 
нб\сныя премi'рныя, jа='кw бг~ъ содjь'тельствуя, дх~ъ 
ст~ы'й непреста'ннw о_у='читъ вопи'ти: ст~ъ _е=си` гд\си.

Пjь'сньми немо'лчными, w=блиста'вшую бл~года'ть 
дх~а бг~оглаго'ливыхъ а=п\стwлъ, въ дыха'нiи бу'рнjь, 
согла'снw сла'вимъ, со безпло'тными вопiю'ще ли'ки: ст~ъ 
_е=си` гд\си.

Сла'ва: _Е=ди'ну вла'сть, и= бж~ество` _е=ди'но, 
и= си'лу, _е=ди'но нача'ло и= цр\ство ст~ы'я тр\оцы, 
му'дрствующе пое'мъ, въ трист~о'мъ гла'сjь вопiю'ще: ст~ъ 
_е=си` гд\си.

И= ны'нjь: бг~оро'диченъ:

Колесни'це свjьтоно'сная, и= свjь'тлое 
пребыва'лище всечи'стая, херувi^мъ вы'шши су'щи, бг~а бо 
на руку` носи'вшая. тjь'мже ти` вси` вопiе'мъ чи'стая: 
ра'дуйся всебл~же'нная.

Пjь'снь д~.

I=рмо'съ: Же'злъ и=з\ъ ко'рене i=ессе'ова, и= 
цвjь'тъ w\т негw` хр\сте` w\т дв~ы прозя'блъ _е=си`, 
и=з\ъ горы` хва'льный, прiwсjьне'нныя ча'щи, прише'лъ 
_е=си` вопло'щся w\т неискусому'жныя невеще'ственный и= 
бж~е, сла'ва си'лjь твое'й гд\си.

Вели^кая да'руяй на'мъ дх~ъ всест~ы'й, на а=п\слы 
на'йде jа='кw бж~е'ственъ, jа='кw бл~гъ, jа='кw 
и=сполня'я вся'ч_еская, (л. сн~з) jа='кw бг~отворя`, 
jа='кw w=сщ~а'я, jа='кw всjь'хъ твори'теленъ, вл\дческiй, 
и= самовла'стенъ.

На престо'лjь хр\сте` _о=ч~ескомъ сjь'дъ, 
низпосла'лъ _е=си` о_у=ченикw'мъ твои'мъ о_у=тjь'шителя, 
jа='коже w=бjьща'лся _е=си` сп~се, jа='кw бг~а гряду'ща: 
посыла'я же несопроти'вна, jа='кw всjь'хъ содjь'теля, 
и=з\ъ _о=ц~а` и=сходя'ща.

Сла'ва: Глаго'лати я=зы'ки пр\орw'къ бу^дущая 
научи` дх~ъ дре'вле всест~ы'й: я=зы'ки же прему'дрыхъ 
а=п\слъ вjьща'етъ вели^чiя бж~iя во гла'сjь дыха'нiя 
бу'рнjьйша, ны'нjь суще'ственнjь спребыва'яй.

И= ны'нjь: бг~оро'диченъ:

Врата` о_у='мнагw свjь'та и=мену'емъ тебе` 
бг~ома'ти, и='миже вни'де къ на'мъ хр\сто'съ, красе'нъ 
jа=ви'ся блиста'ньми бж~ества`, въ пло'тстjьмъ w=дjья'нiи 
покрове'нъ, неви'димь jа='кw бг~ъ: ны'нjь же по на'мъ 
ви'димь.

Пjь'снь _е~.

I=рмо'съ: Бг~ъ сы'й ми'ра, _о=ц~ъ щедро'тъ, 
вели'кагw совjь'та твоегw` а='гг~ла, ми'ръ подава'юща 
посла'лъ _е=си` на'мъ. тjь'мъ бг~оразу'мiя къ свjь'ту 
наста'вльшеся, w\т но'щи о_у='тренююще, славосло'вимъ тя` 
человjьколю'бче.

_W дш~е прему'дрости и= стра'ха бж~iя, и='стины, 
совjь'та и= ра'зума, ми'ръ подава'яй, всели'ся въ ны`, 
jа='кw да w=святи'вшеся твои'мъ вселе'нiемъ, и=з\ъ но'щи 
о_у='тренююще, славосло'вимъ тя` чл~вjьколю'бче.

И='же вся^ содержа'й, и= всjь'хъ сы'й гд\сь, и='же 
тва'рь соблюда'яй непа'даему, пода'ждь святьбу` на'мъ и= 
просвjьще'нiе, jа='кw да насы'тившеся твоегw` 
свjьтода'тельства, и=з\ъ но'щи о_у='тренююще, 
славосло'вимъ тя` человjьколю'бче. (л. сн~и)

Сла'ва:

И='же дре'вле зако'нъ начерта'вый мwv"се'ю, 
но'вагw завjь'та велjь^нiя, и= зако'нъ блг\дти 
и=злага'етъ jа='снw, во а=п\сльскихъ сердца'хъ написа'въ, 
бж~е'ственный о_у=тjь'шитель наше'дъ, jа='кw 
человjьколю'бецъ.

И= ны'нjь: бг~оро'диченъ:

Кля'тву _е='vину всjь'хъ мт~ре, твои'мъ 
рождество'мъ дв~о, о_у=праздни'ла _е=си`, мi'ру 
благослове'нiе возсiя'вши хр\ста`. тjь'мже ра'дующеся, 
о_у=сты` и= ра'зумомъ бц\ду вои'стинну тя` и=сповjь'дающе 
блажи'мъ.

Пjь'снь s~.

I=рмо'съ: И=з\ъ о_у=тро'бы i=w'ну младе'нца 
и=зблева` морскi'й sвjь'рь, jа=кова` прiя'тъ: въ дв~у же 
все'льшееся сло'во, и= пло'ть прiе'мшее про'йде 
сохра'ншее нетлjь'нну. _е=гw'же бо не пострада` 
и=стлjь'нiя, ро'ждшую сохрани` неврежде'нну.

Твои^мъ о_у=ченикw'мъ и=сполня'я w=бjьща'нiе, дх~а 
хр\сте` си^мъ посла'лъ _е=си`, дjь'йство вели'кихъ 
чуде'съ да'рующа, и= я=зы'ки _о=гнезра^чныя да'рствующа, 
да твоегw` позна'нiя jа=зы^къ стада` и=спо'лнятъ.

Прiиди` къ на'мъ дш~е ст~ы'й, прича'стники твоея` 
содjьва'я свя'тости, и= свjь'та невече'рнягw, и= 
бж~е'ственныя жи'зни, и= благоуха'ннjьйшагw раздая'нiя: 
ты' бо рjька` бж~ества`, и=з\ъ _о=ц~а` сн~омъ 
происходя'щiй.

Сла'ва:

Спаси` о_у=тjь'шителю, вjь'рнw пою'щихъ 
бг~олjь'пное прише'ствiе твое`, и= w=чи'сти w\т вся'кiя 
скве'рны, jа='кw бл~гоутро'бенъ, и= покажи` досто'йны 
твоегw` w=сiя'нiя, и= свjь'томъ твои'мъ бг~ови'днjьйшимъ 
сотвори` я=` нескве'рн_енна зерца^ла. (л. сн~и w=б.)

И= ны'нjь: бг~оро'диченъ:

Ве'сь ли'къ проро'ческiй w\т бг~а тайнонаучи'мь, 
предглаго'ла та'инство неизрече'ннагw и= бж~е'ственнагw 
воплоще'нiя бг~а сло'ва, и=з\ъ тебе` дв~о мт~и: ты' бо 
и='стиннjьйшiй и= дре'внiй совjь'тъ jа=ви'ла _е=си`.

Сjьда'ленъ, гла'съ и~. Подо'бенъ: Прему'дрости 
сло'ва:

Всест~ы'й дх~ъ ны'нjь соше'дъ на а=п\слы, ви'домъ 
_о='гненнымъ, о_у='жасомъ и=спо'лни jа=зы'кwвъ собра^нiя: 
я=зы'ки бо глаго'лющихъ _о='гненными чл~вjьколю'бче, 
свою` кi'йждо бесjь'ду слы'шаше. тjь'мже и= чу'до 
невjь^рнымъ, jа='кw пiя'нство, вjь^рнымъ же спаси'тельное 
вои'стинну познава'шеся. сегw` ра'ди сла'вимъ держа'ву 
твою` хр\сте` бж~е, прегрjьше'нiй w=ставле'нiя прося'ще 
низпосла'ти бога'тнw рабw'мъ твои'мъ.

Пjь'снь з~.

I=рмо'съ: _О='троцы бл~гоче'стiю совоспита'ни, 
sлочести'вагw велjь'нiя небре'гше, _о='гненнагw преще'нiя 
не о_у=боя'шася, но посреди` пла'мене стоя'ще поя'ху: 
_о=тц_е'въ бж~е бл~гослове'нъ _е=си`.

Ны'нjь w=бjьтова'нiя предложе'нiе хр\сто'ва 
и=сполня'ется: раздjьл_е'нiя бо я=зы'кwвъ дх~а 
прише'ствiе показа` о_у=ченикw'мъ, w=блиста'вшее w\т 
тр\оцы _е=ди'наго пребж\ственнаго.

Дре'вле о_у='бw раздjьли'ся согла'сiе jа=зы'кwвъ 
безслове'сное: ны'нjь же ко _е=ди'ному сли'честву jа='вjь 
собра'шася, самодjь'йствующу честно'му и= бж~е'ственному 
дх~у, w\т тр\оцы пребж~е'ственныя _е=ди'ному.

Сла'ва:

Свы'ше носи'му дохнове'нiю ст~а'гw дх~а, вели^чiя 
бж~iя (л. сн~f) пресла'внw вjьща'ху а=п\сли хр\сто'вы, 
согла'снw пою'ще: _о=тц_е'въ бж~е бл~гослове'нъ _е=си`.

И= ны'нjь: бг~оро'диченъ:

_О='бразъ твоегw` рж\ства` трiе` _о='троцы въ 
пещи` показа'ша: jа='кw бо пребы'ша _о=гне'мъ невреди'ми, 
сохрани'лася _е=си` чиста`, прiе'мши во чре'вjь _о='гнь 
нестерпи'мый, _о=ц~_е'въ бг~а бл~гослове'ннагw.

Пjь'снь и~.

I=рмо'съ: Чу'да преесте'ственнагw росода'тельная 
и=з\ъwбрази` пе'щь _о='бразъ: не бо` jа=`же прiя'тъ 
пали'тъ ю='ныя, jа='кw ниже` _о='гнь бж~ества` дв~ы, въ 
ню'же вни'де о_у=тро'бу. тjь'мъ воспjьва'юще воспое'мъ: 
да бл~гослови'тъ тва'рь вся` гд\са, и= превозно'ситъ во 
вся` вjь'ки.

Ст~ы'й дш~е происходя'й w\т бг~а, свя'тость 
всjь^мъ пода'ждь въ тя` вjь'рующымъ: ст~ъ бо, и= 
пода'теленъ человjь'кwмъ свя'тости, ты` _е=си`. тjь'мъ 
воспjьва'юще воспое'мъ: да бл~гослови'тъ тва'рь вся'кая 
гд\са, и= превозно'ситъ во вся` вjь'ки.

Дае'ши пода'тельнjь jа='кw благодjь'тель да'ръ 
бла'гости, тебе` пою'щымъ о_у=тjь'шителю: бл~ги'хъ бо 
пода'теленъ _е=си`, и= бл~гости пучи'на. тjь'мъ 
воспjьва'юще воспое'мъ: да бл~гослови'тъ тва'рь вся'кая 
гд\са, и= превозно'ситъ во вся` вjь'ки.

Сла'ва:

Гд\сь животворя'щь _е='сть дх~ъ, самодви'жимь, 
самовла'стенъ, раздjьля'я jа='коже хо'щетъ дарw'въ 
раздая^нiя, самовл\дченъ, самоповели'теленъ, 
безнача'ленъ. тjь'мъ воспjьва'юще воспои'мъ: да 
благослови'тъ тва'рь вся'кая гд\са, и= превозно'ситъ во 
вся` вjь'ки. (л. сн~f w=б.)

И= ны'нjь: бг~оро'диченъ:

Кто` твоему` премно'жеству бл~гоутро'бiя не 
диви'тся, безнача'льне сло'ве; на'съ бо ра'ди w=бнища'лъ 
_е=си` бога'тъ сы'й, и= во чре'вjь дв~ы ст~ы'я всели'лся 
_е=си`. тjь'мъ воспjьва'юще воспои'мъ: да благослови'тъ 
тва'рь вся'кая гд\са, и= превозно'ситъ во вся` вjь'ки.

Пjь'снь f~.

I=рмо'съ: Ра'дуйся дjь'вственная похвало`, 
ра'дуйся мт~и преч\стая, ю='же вся` тва'рь бж~е'ственными 
пjь'сньми велича'емъ.

Се` къ на'мъ о_у=тjь'шителя и=но'го низпосла'лъ 
_е=си`, _е=диносу'щна тебjь` сло'ве, и= _о=ц~у` твоему` 
сопресто'льна.

Спаси` w\т и=скуше'нiя о_у=тjь'шителю, бг~а 
му'дрствующыя тя`, и= славосло'вящыя твое` превjь'чное 
бытiе`.

Сла'ва:

Прiиди` къ на'мъ о_у=тjь'шителю, твоегw` 
о_у=тjьше'нiя и=сполня'яй, сла'вою твое'ю неизрече'нною 
бг~осло'вящыя.

И= ны'нjь: бг~оро'диченъ:

Невjь'сто бж~iя всенепоро'чная, славосло'вящыя тя` 
и= чту'щыя досто'йнw, и=зба'ви w= и=скуше'нiй моли'твами 
твои'ми.

Вмjь'стw Досто'йно: пое'мъ i=рмо'съ то'йже. По 
трист~о'мъ конда'къ пра'здника.  (л. с~_кс)

Въ понедjь'льникъ ст~а'гw дх~а,

На полуно'щницjь.

По а~-мъ трист~о'мъ глаго'лемъ тропа'рь пра'здника. 
По в~-мъ трист~о'мъ глаго'лемъ конда'къ пра'здника. 
Гд\си поми'луй. в~_i. И= w\тпу'стъ. Моли'твы же за 
о_у=поко'й не глаго'лемъ.

На о_у='трени,

на Бг~ъ гд\сь: тропа'рь пра'здника три'жды.

По а~-мъ стiхосло'вiи, сjьда'ленъ, гла'съ д~.

Подо'бенъ: О_у=диви'ся i=w'сифъ:

Попра'зднственный вjь'рнiи, и= коне'чный 
пра'здникъ, пра'зднуимъ свjь'тлw, се'й _е='сть 
пятдеся'тница, w=бjьща'нiя и=сполне'нiе и= предложе'нiя: 
въ се'й бо _о='гнь о_у=тjь'шителевъ сни'де на зе'млю, 
jа='кw въ ви'дjь я=зы^къ, и= о_у=ченики` просвjьти`, и= 
сiя^ неботаи'нники показа`. свjь'тъ прiи'де 
о_у=тjь'шителя, и= мi'ръ просвjьти`. [Два'жды.]

По в~-й каfi'смjь сjьда'ленъ, гла'съ и= подо'бенъ 
то'йже:

Дх~а и=сто'чникъ прише'дъ на зе'млю, во 
_о='гн_енныя рjь'ки раздjьля'яся мы'сленнw, а=п\слы 
w=роша'ше просвjьща'я: и= бы'сть и=`мъ _о='блакъ 
w=роша'яй _о='гнь, просвjьща'яй тjь'хъ и= w=дождя'яй 
пла'мень, и='миже мы` прiя'хомъ бл~года'ть, _о=гне'мъ же 
и= водо'ю. свjь'тъ прiи'де о_у=тjь'шителя, и= мi'ръ 
просвjьти`. [Два'жды.]

Та'же _о='ба канw'на пра'здника: з~-гw гла'са, со 
i=рмосо'мъ на и~: и= д~-гw гла'са, со i=рмосо'мъ на s~. 
Катава'сiа: Бж~е'ственнымъ покрове'нъ:_о='ба ли'ка 
вку'пjь.  (л. с~_кс w=б.)

По г~-й пjь'сни, сjьда'ленъ, гла'съ и~. Подо'бенъ: 
Прему'дрости сло'ва:

Всест~ы'й дх~ъ, ны'нjь соше'дъ на а=п\слы ви'домъ 
_о='гненнымъ, о_у='жасомъ и=спо'лни jа=зы'кwвъ собра^нiя: 
я=зы'ки бо глаго'лющихъ _о='гненными чл~вjьколю'бче, 
свою` кi'йждо бесjь'ду слы'шаше. тjь'мже и= чу'до 
невjь^рнымъ, jа='кw пiя'нство, вjь^рнымъ же спаси'тельное 
вои'стинну познава'шеся. сегw` ра'ди сла'вимъ держа'ву 
твою` хр\сте` бж~е, прегрjьше'нiй w=ставле'нiя прося'ще, 
низпосла'ти бога'тнw рабw'мъ твои'мъ. [Два'жды.]

По s~-й пjь'сни, конда'къ и= i='косъ, пра'здника.

Сv"на_кса'рiй въ пн\дльникъ по пятдеся'тницjь, 
сi'есть, ст~а'гw дх~а.

Стiхи`: Вся'кое дыха'нiе просла'ви дх~а гд\сня:

И='мже лука'выхъ духw'въ всу'е де'рзости.

Въ сi'й де'нь, въ понедjь'льникъ пятдеся'тницы, 
того` всест~а'го и= животворя'щаго, и= всеси'льнаго дх~а 
пра'зднуемъ, _е=ди'наго w\т тр\оцы бг~а, _е=диноче'стна 
и= _е=диносу'щна и= _е=диносла'вна _о=ц~у` и= сн~у. Въ 
сi'й о_у='бw де'нь пятдеся'тницы ст~ы'мъ а=п\слwмъ 
су'щественнjь на'йде, въ ви'дjь _о='гненныхъ я=зы'кwвъ, 
сjь'дъ на _е=ди'наго коего'ждо и='хъ въ го'рницjь, въ 
не'йже бя'ху пребыва'юще. Че'сти же ра'ди ко всест~о'му 
дх~у, и= раздjь'льнjь, и= въ се'й пятдеся'тницjь 
о_у=зако'ниша пра'здновати _е=му`, и=`же вся^ до'брjь 
разчини'вше бж~е'ственнiи _о=ц~ы`. W=бjьща'вый бо сп~съ, 
пре'жде стра'сти, о_у=тjь'шителя прише'ствiе, ре'къ 
{I=wа'н. За\ч н~в}: поле'зно _е='сть, да а='зъ и=ду`, 
а='ще бо а='зъ не и=ду`, о_у=тjь'шитель не прiи'детъ. И= 
па'ки: _е=гда' же прiи'детъ _о='ный, научи'тъ ва'съ, и= 
наста'витъ ва'съ на вся'кую и='стину. И= па'ки: о_у=молю` 
_о=ц~а`, и= и=но'го о_у=тjь'шителя по'слетъ ва'мъ, дх~а 
и='стины, и='же w\т _о=ц~а` и=схо'дитъ. И= по стра'сти 
же, _е=гда` и= на нб~о восходя`, рече`: вы' же пребу'дите 
во i=ерусали'мjь, до'ндеже w=блече'теся си'лою съ 
высоты`: посыла'етъ _е=го`: пребыва'ющымъ бо и=`мъ 
внегда` и=спо'лнитися дню` пятдеся'тницы, (л. с_кс~а) 
w=б\ъ часjь` тре'тiемъ дне` на го'рницjь, внеза'пу гро'мъ 
съ небесе` бы'сть, jа='кw и= мно'жеству вселе'нныя 
претещи`: и= въ ви'дjь _о='гненныхъ я=зы^къ jа=ви'ся дх~ъ 
ст~ы'й, _е=ди'ному и='хъ коему'ждо, не то'кмw 
двана'десятимъ, но и= седми'десятимъ. И= глаго'лаху 
стра'нными я=зы'ки, си'рjьчь, _е=ди'нъ кi'йждо w\т 
а=по'столwвъ, всjь'ми я=зы'ки jа=зы'кwвъ глаго'лаше. Не 
о_у='бw свои'мъ я=зы'комъ а=п\слу глаго'лющу, 
и=ноплеме'нникъ слы'шаше, но коегw'ждо jа=зы'ка я=зы'къ 
а=п\слъ слы'шаше и= глаго'лаше: w\т_ону'дуже и= 
собра'вшымся наро'дwмъ, пiя'нствовати возмнjь'шася. Не 
вjь'дый бо кi'йждо, ка'кw а=п\слъ _о=со'бнw всjь'ми 
я=зы'ки глаго'лаше, пiя'нствовати тому` непщева'ху. 
И=нi'и же дивля'хуся глаго'люще: что` о_у='бw хо'щетъ 
сiе` бы'ти; бя'ху же сi'и w\т всея` земли` со'брани 
пра'здника ра'ди: па'рfяне, ми'дяне и= _е=лами'те, 
пре'жде ма'ла w\т а=нтiw'ха плjьне'ни бы'вшiи. По 
вознесе'нiи о_у='бw десяти'мъ дн_е'мъ мину'вшимъ, 
прихо'дитъ дх~ъ ст~ы'й, и= не а='бiе вознести'ся хр\сту`, 
да па'че теплjь'йшыя сотвори'тъ о_у=ченики` w=жида'ющыя 
_е=гw`. Глаго'лютъ же нjь'цыи: jа='кw на кi'йждо w\т 
дне'й, _е=ди'нъ кi'йждо а='гг~льскихъ чинw'въ, приходя` 
w=боже'нной пло'ти _о='ной покланя'шеся. Девяти` о_у='бw 
дн_е'мъ и=спо'лншымся, въ деся'тый де'нь о_у=тjь'шитель 
прiи'де, примире'нiю бы'вшу сн~омъ. По пяти'десятихъ же 
дне'хъ w\т па'схи, въ воспомина'нiе ве'тхагw зако'на. 
I=и~ль бо w\тне'лиже чермно'е мо'ре про'йде, 
пяти'десятимъ дн_е'мъ мимоше'дшымъ, десятосло'вiе 
прiя'тъ. Зри' же и= зна'м_енiя: та'мw гора`, здjь` 
го'рница: та'мw _о='гнь, здjь` я=зы'цы _о='гненнiи. 
вмjь'стw же громw'въ и= мра'ка, дыха'нiе sjь'льное здjь`. 
Въ ви'дjь о_у='бw я=зы'кwвъ сни'де дх~ъ ст~ы'й, jа='кw 
сво'йственно и=мjь'ти къ живо'му сло'ву jа=вля'етъ: и=ли` 
и= jа='кw а=п\сли научи'ти и= приводи'ти jа=зы'ки, 
я=зы'комъ и=мя'ху. _О='гненныхъ же, зане` бг~ъ _о='гнь 
пояда'яй _е='сть, и= w=чище'нiя ра'ди: Раздjьля'емыхъ же, 
дарова'нiя ра'ди. И= jа='коже и=ногда` _е=ди'нъ я=зы'къ 
вjь'дущихъ, на мнw'гiя раздjьли`, и= размjьси`: та'кw и= 
ны'нjь, вjь'дущихъ _е=ди'нъ я=зы'къ на мнw'гiя раздjьли`, 
да собере'тъ w\т _о='нjьхъ jа=зы'кwвъ по конца'мъ 
вселе'нныя разсjь^янныя. Въ пра'здникъ же быва'етъ, да 
множа'йшымъ собра'вшымся, повсю'ду ве'щь возгласи'тся, и= 
да и=`же въ па'схjь прилучи'вшiися, и= jа=`же w= (л. 
с_кс~а w=б.) хр\стjь` бы^вшая ви'дjьвше, чуди'тися 
и='мутъ. Въ пятдеся'тницjь же, зане` подоба'ше въ не'же 
вре'мя дре'вле зако'нъ да'нъ бы'сть, по нему'же и= дх~а 
бл~года'ти и=злiя'тися, jа='коже и= хр\сто'съ сотвори` въ 
зако'нной па'схjь, свою` па'сху соверши'въ, и='стинную 
па'сху. Не на о_у=ста' же сjь'де дх~ъ ст~ы'й, но на 
глава'хъ а=по'столwвъ, вл\дчественное w=б\ъима'я, и= 
бо'льшее тjьлесе`, и= са'мый о_у='мъ, w\т негw'же и= 
я=зы'къ _е='же глаго'лати и='мать. И=ли` jа='кw _о='бразъ 
нjь'кiй гла'съ я=зы'комъ дх~ъ и=спуща'етъ, jа='кw 
рукополага'ти а=по'столы чрез\ъ главы^, всея` 
поднебе'сныя о_у=чи'тели: рукоположе'нiе бо на версjь` 
гла'въ быва'етъ. Гла'съ же и= _о='гнь, зане'же и= въ 
сiна'и сiя^ бы'ша: jа='кw да jа=ви'тся то'йжде дх~ъ, и= 
тогда` и= ны'нjь законополага'яй, и= вся^ разчиня'яй. 
Смяте'ся же мно'жество шу'момъ дыха'нiя, поне'же мня'ху 
концу` бы'ти, _е=ли^ка i=уде'wмъ хр\сто'съ w= разруше'нiи 
и='хъ провозвjьсти`. jа='коже _о='гненны, рече`: да 
никто'же тjьле'сно что` w= дс~jь ст~о'мъ смы'слитъ. 
пiя'нствомъ о_у='бw w=сужда'ются а=по'столи: но пе'тръ 
ста'въ и= провjьща'въ посредjь` наро'да, сiе` w=бличи`, 
не и='стиною держи'мое, i=w'илево проро'чество въ 
словеси` приве'дъ, и= покори` w\т ни'хъ jа='кw три` 
ты'сящи. О_у=тjь'шитель же дх~ъ ст~ы'й глаго'лется, 
jа='кw о_у=тjьша'ти и= поко'ити на'съ могi'й: вмjь'стw бо 
хр\ста` сего` прiя'хомъ, и= _о='наго тjь'мъ и=мjь'юще, 
jа='кw и= хода'тайствуетъ w= на'съ гла'сы 
неизглаго'ланными къ бг~у, jа='кw человjьколю'бецъ на'шъ 
предстоя'й jа='коже и= хр\сто'съ: о_у=тjь'шитель бо и= 
_о='нъ. Сегw` ра'ди и= и=ны'й о_у=тjь'шитель дх~ъ ст~ы'й 
глаго'лется. Глаго'летъ бо а=п\слъ: и='мамы 
о_у=тjь'шителя i=и~са къ бг~у. И=ны'й же рече'ся, за 
_е=диносу'щное: _е='же бо рещи`, и=ны'й и= и=ны'й, w= 
тождесу'щественныхъ, и= купноесте'ственныхъ. А= _е='же 
и='но и= и='но, w= разли'чныхъ вjь'мы _е=стества'хъ. Се'й 
ст~ы'й дх~ъ _е=ди'нъ _е='сть и= _о=ц~у` и= сн~у во 
всjь'хъ: тjь'мже и= содjь'ловаетъ ку'пнw съ ни'ма все`, 
и= то'е са'мое и=му'щее бы'ти воскресе'нiе. И= _е=ли^ка 
хо'щетъ, твори'тъ: w=свяща'етъ, раздjьля'етъ, 
новотвори'тъ, спосыла'етъ, о_у=мудря'етъ, помазу'етъ 
проро'ки: про'стw рещи`, во все'мъ самовла'стный _е='сть, 
всеси'льный, бл~гi'й, пра'вый, влады'чествуяй. Тjь'мъ 
вся` прему'дрость, живо'тъ, движе'нiе, вся'кw прича'стный 
ст~ы'ни, и= вся'кому животу`. Про'стw, вся^ и='мать, 
_е=ли^ка _о=ц~ъ и= (л. с_кс~в) сн~ъ, кромjь` нерожде'нiя 
и= рожде'нiя, w\т _о=ц~а` _е=ди'нагw и=сходя'й. 
И=злiя'вшуся о_у='бw на вся'кую пло'ть дх~у ст~о'му, 
мi'ръ вся'кими дарова'ньми и=спо'лнися: и= тjь'мъ вси` 
jа=зы'цы къ бг~овjь'дjьнiю руково'дствовашася, и= вся'кiй 
неду'гъ, и= вся'кая jа='зя прогна'на бы'сть. Трегу'бw же 
w\т хр\ста` о_у=ченикw'мъ да'нъ бы'сть дх~ъ ст~ы'й. 
Пре'жде стра'сти не jа='вjь sjьлw`. По воскресе'нiи 
дунове'нiемъ jа='вственнjье. Ны'нjь же низпосла` сего` 
су'щественнw: па'че же са'мъ сни'де соверше'нный, 
просвjьща'яй и= w=свяща'яй и=`хъ, и= тjь'мъ па'ки концы` 
вселе'нныя приводя'й, прише'ствiемъ ст~а'гw дх~а. 
моли'твами ст~ы'хъ а=п\слъ, хр\сте` бж~е на'шъ поми'луй 
на'съ.

Честнjь'йшую: не пое'мъ:

По f~-й пjь'сни _е=_ксапостiла'рiй пра'здника 
два'жды: другi'й _е=ди'ножды.

На %[хвали'техъ%]: Вся'кое дыха'нiе: поста'вимъ 
стiхи` д~. И= пое'мъ стiхи^ры самогла'сны, гла'съ в~:

Во проро'цjьхъ возвjьсти'лъ _е=си` на'мъ пу'ть 
спасе'нiя, и= во а=п\слjьхъ возсiя` сп~се на'шъ блг\дть 
дх~а твоегw`. ты' _е=си бг~ъ пе'рвый, ты` и= по си'хъ, и= 
во вjь'ки ты' _е=си бг~ъ на'шъ.

Во дво'рjьхъ твои'хъ воспою' тя сп~са мi'ра, и= 
прекло'нь кwлjь'на поклоню'ся твое'й непобjьди'мjьй 
си'лjь, ве'черъ, и= о_у='трw, и= полу'дне, и= на вся'кое 
вре'мя блг\свлю' тя гд\си.

Во дво'рjьхъ твои'хъ гд\си, вjь'рнiи кwлjь'на 
ду'шъ и= тjьле'съ прекло'нше, воспjьва'емъ тя` 
безнача'льнаго _о=ц~а`, и= собезнача'льнаго сн~а, и= 
соприсносу'щнаго и= прест~а'го дх~а, просвjьща'ющаго и= 
w=свяща'ющаго ду'ши на'шя.

Сла'ва, и= ны'нjь: гла'съ и~:

Jа=зы'цы и=ногда` размjьси'шася де'рзости ра'ди 
столпотворе'нiя: jа=зы'цы же ны'нjь о_у=мудри'шася сла'вы 
ра'ди бг~овjь'дjьнiя. та'мw w=суди` нечести^выя 
погрjьше'нiемъ: здjь` просвjьти'лъ _е='сть хр\сто'съ 
ры'бари дх~омъ. тогда` (л. с_кс~в w=б.) о_у=праздни'ся 
безгла'сiе къ муче'нiю: ны'нjь w=бновля'ется согла'сiе ко 
спасе'нiю ду'шъ на'шихъ.

Славосло'вiе вели'кое. Тропа'рь пра'здника, 
_е=кт_енiи`. И= w\тпу'стъ глаго'лемъ пра'здника: И='же 
въ ви'дjь _о='гненныхъ я=зы^къ: и= ча'съ а~-й.

На %[лiтургi'и%] и=з\ъwбрази'т_ельная. И= w\т 
канw'на пра'здника, пjь'снь г~-я и= s~-я. Та'же i=ере'й, 
и=ли` дiа'конъ: Прему'дрость, про'сти. И= вхо'дное: 
Вознеси'ся гд\си си'лою твое'ю, воспое'мъ и= пое'мъ 
си^лы твоя`. Тропа'рь, гла'съ и~: Благослове'нъ 
_е=си` хр\сте` бж~е на'шъ: Сла'ва, и= ны'нjь, конда'къ, 
гла'съ, и~. _Е=гда` снизше'дъ: Трист~о'е. Прокi'менъ 
а=по'стола, гла'съ s~: Спаси` гд\си лю'ди твоя`, и= 
благослови` достоя'нiе твое`. Стi'хъ: Къ тебjь` гд\си 
воззову`, бж~е мо'й, да не премолчи'ши w\т мене`. 
А=п\слъ ко _е=фесе'_емъ, зача'ло ск~f: Jа='кw ча'да 
свjь'та ходи'те: А=ллилу'iа, гла'съ в~: Поми'луй мя` 
бж~е, по вели'цjьй ми'лости твое'й. Стi'хъ: Не 
w\тве'ржи мене` w\т лица` твоегw` и= дх~а твоегw` ст~а'гw 
не w\тими` w\т мене`. _Е=v\глiе w\т матfе'а, зача'ло 
_о~_е: Блюди'те, да не пре'зрите _е=ди'наго w\т 
ма'лыхъ: Прича'стный: Дх~ъ тво'й бл~гi'й наста'витъ 
мя` на зе'млю пра'ву. А=ллилу'iа. три'жды.

[зри`] Вjь'домо же бу'ди, jа='кw седми'ца сiя` 
ст~ы'я пентико'стiи разрjьша'ема _е='сть на сы'ръ, ры^бы, 
вiно` и= _е=ле'й.

W=ставля'ются же и= междоча^сiя часw'въ, и= и='же въ 
повече'рiахъ пjьва'емый канw'нъ прест~ы'я бц\ды.


