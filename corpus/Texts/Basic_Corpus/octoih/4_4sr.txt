<::лат>  OCR:

<::рус>  Библиотека святоотеческой литературы

<::лат>  http://orthlib.ru

<::слав>

%[Во вто'рникъ ве'чера%],

на Гд\си воззва'хъ, стiхи^ры кр\стны, гла'съ д~.

Подо'бенъ: Jа='кw до'бля:

Стi'хъ: А='ще беззакw'нiя на'зриши гд\си, гд\си, кто` 
постои'тъ; jа='кw о_у= тебе` w=чище'нiе _е='сть.

На кр\стъ воздвиза'емь, и= копiе'мъ пробода'емь, и= 
пе'рсты w=кровавля'емь вл\дко, свобожде'нiе подписа'лъ 
_е=си` на'мъ пребл~гi'й, и= рукописа'нiе а=да'ма 
прароди'теля растерза'въ, свободи'лъ _е=си` 
человjь'ческое существо`. сегw` ра'ди воспjьва'емъ 
ще'дре, ю='же па'че о_у=ма` твою` бл~госты'ню.

Стi'хъ И='мене ра'ди твоегw` потерпjь'хъ тя` гд\си, 
потерпjь` душа` моя` въ сло'во твое`, о_у=пова` душа` 
моя` на гд\са.

Воспjьва'емъ твоя^ страда^нiя вл\дко i=и~се: кр\стъ, 
копiе' же и= тро'сть, гу'бу и= гвw'здiя, бi_е'нiя, 
багряни'цу, и= вjьне'цъ w\т те'рнiя, w=плева^нiя же и= 
поруга^нiя, jа=`же претерпjь'лъ _е=си` во'лею. велича'ю 
твое` неsло'биве _е=ди'не жизнода'вче долготерпjь'нiе, и= 
вjь'рою славосло'влю тя` чл~вjьколю'бче.

Стi'хъ: W\т стра'жи о_у='треннiя до но'щи, w\т стра'жи 
о_у='треннiя, да о_у=пова'етъ i=и~ль на гд\са.

Кр\сту` твоему` ч\стно'му покланя'юся пребл~гi'й, 
любо'вiю w=блобыза'я, и= сла'влю твое` _е='же па'че 
о_у=ма` соше'ствiе, безмjь'рную мл\сть и= неизреч_е'нныя 
щедрw'ты, и= бога'тую бл~госты'ню, _е=я'же ра'ди сп~слъ 
_е=си` человjь'ческое _е=стество`, содержи'мо бы'вшее во 
тьмjь` прегрjьше'нiй. сла'ва хр\сте` распя'тiю твоему`.

Та'же въ мине'и стiхи^ры ст~о'му, а='ще и='мать: а='ще 
ли нjь'сть мине'и, и='ны стiхи^ры прест~jь'й бц\дjь, 
гла'съ и= подо'бенъ то'йже.

Стi'хъ: Jа='кw о_у= гд\са мл\сть, и= мно'гое о_у= 
негw` и=збавле'нiе: и= то'й и=зба'витъ i=и~ля w\т всjь'хъ 
беззако'нiй _е=гw`. 

На кр\стjь` jа='кw о_у=зрjь` пригвожда'ема тя` гд\си, 
а='гница и= мт~и твоя` дивля'шеся. что` видjь'нiе сiе`, 
взыва'ше, сн~е вожделjь'нный; сiя^ ти` непокори'вый 
со'нмъ воздае'тъ беззако'нный, и='же мно'гихъ твои'хъ 
чуде'съ наслажде'йся; но сла'ва неизрече'нному схожде'нiю 
твоему` вл\дко.

Стi'хъ: Хвали'те гд\са вси` jа=зы'цы, похвали'те 
_е=го` вси` лю'дiе. 

А='гнца и= па'стыря тя` на дре'вjь jа='кw ви'дjь, 
а='гница ро'ждшая рыда'ше, и= ма'терски тебjь` вjьща'ше: 
сн~е любе'знjьйшiй, ка'кw на дре'во кр\стное воздви'глся 
_е=си` долготерпjьли'ве; ка'кw ру'цjь и= но'зjь твои` 
сло'ве, пригвозди'шася w\т беззако'нныхъ, и= кро'вь твою` 
и=злiя'лъ _е=си` вл\дко;

Стi'хъ: Jа='кw о_у=тверди'ся мл\сть _е=гw` на на'съ, 
и= и='стина гд\сня пребыва'етъ во вjь'къ.

Jа='кw ви'дjь тя` гд\си дв~а и= мт~и твоя` на кр\стjь` 
повjь'шена дивля'шеся, и= взира'ющи глаго'лаше: что' ти 
возда'ша, и=`же мно'гихъ твои'хъ дарw'въ насла'ждшiися 
вл\дко; но молю'ся, не w=ста'ви мя` _е=ди'ну въ мi'рjь, 
но потщи'ся воскр\сну'ти, совозставля'я пра'_отца.

Сла'ва, и= ны'нjь: кр\стобг~оро'диченъ:

Подо'бенъ: Зва'нный свы'ше:

Не рыда'й мене` мт~и, зря'щи на дре'вjь повjь'шена 
твоего` сн~а и= бг~а, на вода'хъ повjь'сившаго зе'млю 
неwдержи'мw, и= всю` тва'рь созда'вшаго: и='бо 
воскр\сну`, и= просла'влюся, и= а='дwва ца^рствiя 
сокрушу` крjь'постiю, и= погублю` тогw` си'лу, и= 
свя^занныя и=зба'влю w\т sлодjь'йства _е=гw`, jа='кw 
бл~гоутро'бенъ, и= _о=ц~у` моему` приведу`, jа='кw 
чл~вjьколю'бецъ.

Та'же, Свjь'те ти'хiй: Прокi'менъ дне`. И= Сподо'би 
гд\си въ ве'черъ се'й:

На стiхо'внjь стiхи^ры кр\стны, гла'съ д~:

_О=ру'жiе непобjьди'мое хр\сте`, кр\стъ тво'й да'лъ 
_е=си` на'мъ: и= си'мъ побjьжда'емъ прило'ги чужда'гw.

Стi'хъ: Къ тебjь` возведо'хъ _о='чи мои` живу'щему на 
нб~си`. се` jа='кw _о='чи ра^бъ въ руку` госпо'дiй 
свои'хъ, jа='кw _о='чи рабы'ни въ руку` госпожи` своея`: 
та'кw _о='чи на'ши ко гд\су бг~у на'шему, до'ндеже 
о_у=ще'дритъ ны`.

Всегда` и=му'ще хр\сте`, кр\стъ тво'й на по'мощь, 
сjь^ти вра^жiя о_у=до'бь попира'емъ.

Стi'хъ: Поми'луй на'съ гд\си, поми'луй на'съ, jа='кw 
по мно'гу и=спо'лнихомся о_у=ничиже'нiя: наипа'че 
напо'лнися душа` на'ша поноше'нiя гобзу'ющихъ, и= 
о_у=ничиже'нiя го'рдыхъ.

И=му'ще дерзнове'нiе ко сп~су ст~i'и, моли'те 
непреста'ннw за ны` грjь^шныя, w=ставле'нiе прегрjьше'нiй 
прося'ще, и= душа'мъ на'шымъ ве'лiю мл\сть.

Сла'ва, и= ны'нjь, кр\стобг~оро'диченъ: Распина'ема 
хр\ста` чл~вjьколю'бца ви'дящи преч\стая, и= ре'бра 
и=скопова'_ема копiе'мъ, пла'чущи вопiя'ше: что` сiе` 
сн~е мо'й; что` ти` безблагода'тнiи лю'дiе возда'ша, за 
jа=`же сотвори'лъ _е=си` дw'брая и=`мъ, и= тщи'шися 
безча'дствовати мя` вселюбе'знjьйшiй; о_у=дивля'юся 
бл~гоутро'бне, твоему` во'льному распя'тiю.

Та'же, Ны'нjь w\тпуща'еши раба` твоего`: Трист~о'е, по 
_О='ч~е на'шъ: тропа'рь, _е=ктенiа`, и= w\тпу'стъ.

%[Во вто'рникъ на повече'рiи%], 

канw'нъ прест~jь'й бц\дjь. Гла'съ д~.

%[Пjь'снь а~%]

I=рмо'съ: W\тве'рзу о_у=ста` моя^, и= напо'лнятся 
дх~а, и= сло'во w\тры'гну цр~и'цjь мт~ри, и= jа=влю'ся 
свjь'тлw торжеству'я, и= воспою` ра'дуяся тоя` чудеса`.

Неизмjь'рную бж~iю му'дрость и= си'лу ро'ждши 
пренепоро'чная, хр\ста` без\ъ сjь'мене пло'тiю, держа'ву 
крjь'пости, и= бж~е'ственное вели'чiе стяжа'ла _е=си` 
рж\ство'мъ твои'мъ, бг~ороди'тельнице.

_W па'че о_у=ма` рж\ства` твоегw` преч\стая, и='мже 
w=богати'ся земны'хъ мно'жество нетлjь'нiемъ, и= тя` 
ны'нjь бл~жи'тъ досто'йнw, хода'таицу w=бновле'нiя.

Сла'ва: Боля'щаго и=сцjьли` душе'ю и= тjь'ломъ дв~о, 
раба` твоего` w=сjьне'нiемъ твои'мъ: тя' бо 
предста'тельницу всjь^мъ су'щымъ въ печа'ли позна'хъ, 
jа='кw ро'ждшую сп~се'нiе на'ше. 

И= ны'нjь: Лю'тjь погружа'ему въ пучи'нjь скорбе'й, и= 
бу'рею безмjь'рныхъ w=бстоя'нiй, сп~се'нiя просте'рши ми` 
ру'ку, и=зведи` вл\дчце и=з\ъ глубины` sw'лъ.

%[Пjь'снь г~%]

I=рмо'съ: Твоя^ пjьсносло'вцы бц\де, живы'й и= 
незави'стный и=сто'чниче, ли'къ себjь` совоку'пльшыя 
дх~о'внw о_у=тверди` въ бж~е'ственнjьй твое'й сла'вjь, 
вjьнц_е'въ сла'вы сподо'би.

Кропи'ши и=сцjьле'нiй струи^ боля'щымъ дв~о, всю'ду: 
тя' бо и=сто'чника показа` мл\срдiя вл\дчце, и='же мл\сти 
гд\сь и=з\ъ тебе` рожде'йся па'че о_у=ма`.

Красе'нъ черто'гъ бж~е'ственному сло'ву, и= 
бж~е'ственный невjь'стникъ вы'ше _е=стества`, дв~о мт~и 
была` _е=си`: тjь'мже мл\сти твои'хъ щедро'тъ w\тве'рзи 
ми`, ко сп~се'нiю возводя'щи. 

Сла'ва: О_у=мертви'ся вся` крjь'пость моя` w\т 
мно'жества безмjь'рныхъ sw'лъ: мно'гими о_у='бw скорбьми` 
w\тча'яхся. помози` ми` гп\сже`, jа='же жи'знь ро'ждшая, 
и= пла'чущымъ о_у=тjьше'нiе.

И= ны'нjь: Поми'луй _е=ди'на бг~ома'ти, поми'луй и= 
о_у=ще'дри ду'шу мою` _о=кая'нную, потопля'емую бjь'сы 
лука'выми и= страстьми` и= пре'жде вре'мене сме'рти 
моея`, сiю` w=чи'стити о_у=мл\срдися.

%[Пjь'снь д~%]

I=рмо'съ: Неизслjь'дный бж~iй совjь'тъ, _е='же w\т 
дв~ы воплоще'нiя тебе` вы'шнягw, пр\оро'къ а=вваку'мъ 
о_у=смотря'я зовя'ше: сла'ва си'лjь твое'й гд\си. 

Ко'рене и= чре'слъ тя` ца'рскихъ, всjь'хъ цр~ь jа='кw 
су'щу вожделjь'въ, вы'шшу херувi^мъ и= серафi^мъ 
содjь'ла, ве'сь бц\де все'лься въ тя`.

Человjь'ческагw ра'ди порожде'нiя, содjь'тель 
воплоща'емь, и=з\ъ тебе` роди'ся и= предста'тельницу 
нело'жну хр\стiа'нwмъ тя` показа`: тjь'мже къ твоему` 
кро'ву прибjьга'ю, ч\стая.

Сла'ва: Кро'въ, и= заступле'нiе, и= прибjь'жище бу'ди 
ми` дв~о рабу` твоему`, и= и=сцjьли' мя w\т безмjь'рныхъ 
sw'лъ, воспjьва'ти тя` преч\стая: сла'ва неизрече'нному 
рж\ству` твоему`.

И= ны'нjь: Недоумjь'юся, и= слезю`, и= стеню` w\т 
стра'стныхъ мои'хъ помышле'нiй, и= тя` молю`: jа='кw 
_е=си` и=сто'чникъ мл\сти, w\т болjь'зней мои'хъ и=зба'ви 
мя`, веду'щи къ бж~е'ственному о_у=миле'нiю.

%[Пjь'снь _е~%]

I=рмо'съ: О_у=жасо'шася вся'ч_еская w= бж~е'ственнjьй 
сла'вjь твое'й: ты' бо неискусобра'чная дв~о, и=мjь'ла 
_е=си` во о_у=тро'бjь над\ъ всjь'ми бг~а, и= родила` 
_е=си` безлjь'тнаго сн~а, всjь^мъ воспjьва'ющымъ тя` 
ми'ръ подава'ющая.

И=сцjьле'нiй во'ды то'чиши при'снw дв~о всjь^мъ 
боля'щымъ jа='кw _о='блакъ w=душевле'нъ сы'й цр~я` 
хр\ста`. тjь'мже молю' тя прилjь'жнw: ро'су и=сцjьле'нiя 
мнjь` боля'щему низпосли`.

Не преста'й моля'щи, _е=го'же родила` _е=си` 
бг~оневjь'сто дв~о, jа='кw сп~са и= вл\дку, разрjьше'нiе 
ми` да'ждь скорбе'й и= болjь'зней, и= къ ра'дости 
нетлjь'ннjьй мя` возведи`, проща'я ми` прегрjьш_е'нiя.

Сла'ва: О_у=пова'нiе ми` _е=си` преч\стая, и= 
сп~се'нiю похвала`. тjь'мже прибjьга'ю къ твоему` 
покро'ву: не гнуша'йся мене`, грjьхи` мно'гими и= 
болjь'зньми ско'рбными ны'нjь поглоще'ннагw, но предвари` 
и= сп~си` мя`. 

И= ны'нjь: Гро'здъ зрjь'лый, ка'кw на дре'вjь ви'сиши; 
сл~нце сла'вы, ка'кw воздви'глся _е=си`, свjь'тъ со'лнца 
помрачи'вый въ стр\сти твое'й; сп~се, ро'ждшая тя` 
а='гница дре'вле вопiя'ше ти`, мт~рски восклица'ющи.

%[Пjь'снь s~%]

I=рмо'съ: Прiидо'хъ во глубины^ мwрскi'я, и= потопи'ла 
мя` _е='сть бу'ря мно'гихъ грjьхw'въ: но jа='кw бг~ъ 
и=з\ъ глубины` возведи` живо'тъ мо'й многомл\стиве.

Зра'къ воспрiя'тъ ра'бiй w\т тебе` дв~о, всjь'хъ цр~ь 
и= бг~ъ на'шъ, и= вы'шшу тя` jа='кw бц\ду показа` 
херувi^мъ и= стра'шныхъ серафi^мъ.

Jа='же _е=ди'на ро'ждши бж~iю жи'знь, и= всjь^мъ 
сп~се'нiе даю'щаго, w\тча'янна мя` су'ща сп~се'нiю 
сподо'би, и= страсте'й мои'хъ воста'нiе пресjьцы`.

Сла'ва: Твою` пода'ждь по'мощь, и= и=зба'ви мя` бjь'дъ 
и= скорбе'й, и=збавля'ющи мя` напа'стей и= прегрjьше'нiй 
мои'хъ, jа='же всjь'хъ ро'ждшая и=збавле'нiе.

И= ны'нjь: W= тебjь` дв~о, хва'лимся, и= тобо'ю 
лю'тыхъ и=збавля'емся: надjь'ющеся на тя` нахожде'нiя не 
бои'мся sлочести'выхъ ва^рваръ, воспjьва'ющiи тя`. 

Та'же, Гд\си поми'луй, три'жды. Сла'ва, и= ны'нjь:

Сjьда'ленъ, гла'съ д~:

Дв~о пренепоро'чная мт~и хр\ста` бг~а, _о=ру'жiе 
про'йде твою` прест~у'ю ду'шу, _е=гда` распина'ема 
ви'дjьла _е=си` во'лею сн~а и= бг~а твоего`: _е=го'же 
пребл~гослове'нная моля'щи не преста'й, проще'нiе 
прегрjьше'нiй на'мъ дарова'ти.

%[Пjь'снь з~%]

I=рмо'съ: Не послужи'ша тва'ри бг~ому'дрiи па'че 
созда'вшагw, но _о='гненное преще'нiе му'жески попра'вше, 
ра'довахуся пою'ще: препjь'тый _о=тц_е'въ гд\сь и= бг~ъ 
бл~гослове'нъ _е=си`.

И='зсше jа='кw скуде'ль страстьми` вся` крjь'пость 
моя`, и= се` а='ду прибли'жихся, w\т о_у='зъ 
всепа'губныхъ предвари` мт~и бж~iя, и= и=схити` w\т 
w=держа'щихъ печа'лей руко'ю ми'лости твоея`.

Растерза'емjь о_у=тро'бjь мое'й w\т sло'бъ 
многоwбра'зныхъ, и= _е='же жи'ти растерза'юся 
мно'жествомъ прегрjьше'нiй и= болjь'зней мои'хъ: но 
и=зба'ви мя` w\т _о=бои'хъ преч\стая, жи'знь на'мъ 
ро'ждшая.

Сла'ва: Цр\ства хр\сто'ва всеще'драгw, дв~о преч\стая, 
w\тве'рсти ми` jа='кw бл~га'я сподо'би, и= болjь'зней 
душетлjь'нныхъ и= нахожде'нiй и=зба'вити, твои'ми 
мл~твами бл~гослове'нная.

И= ны'нjь: W=бощре'ны болjь^зни ра'намъ мои^мъ w\т 
безмjь'рныхъ мои'хъ прегрjьше'нiй, веду'тъ въ сме'рть 
душе'вную и= тjьле'сную: но и=схити' мя вл\дчце, jа='кw 
си'льна, w\т вся'кихъ скорбе'й и= неду'гwвъ.

%[Пjь'снь и~%]

I=рмо'съ: _О='троки бл~гочести^выя въ пещи`, рж\ство` 
бг~оро'дичо сп~сло` _е='сть: тогда` о_у='бw w=бразу'емое, 
ны'нjь же дjь'йствуемое, вселе'нную всю` воздвиза'етъ 
пjь'ти тебjь`: гд\са по'йте дjьла`, и= превозноси'те 
_е=го` во вся^ вjь'ки.

Ве'щь страсте'й терноно'сныхъ стяжа'хъ, и= жа'ломъ 
си'хъ пробода'емь _е='смь: тjь'мже w\тча'яхся, о_у='зами 
подавля'емь _е='смь и= напа'стьми, преч\стая мт~и хр\ста` 
бг~а: w\т ни'хже мя` и=збавля'ющи, пода'ждь всjь'хъ 
прегрjьше'нiй проще'нiе твои'ми мл~твами.

Свjь'щнице свjь'та трисо'лнечнагw су'щи, заре'ю 
бл~гоутро'бiя твоегw` тьму` w\тими` прегрjьше'нiй мои'хъ 
бг~ороди'тельнице, и=збавле'нiе ну'ждныхъ болjь'зней 
подаю'щи, вjь'рою пою'щему и= превознося'щему преч\стое 
твое` рж\ство`. 

Сла'ва: Ве'сь все'лься во чре'во твое`, 
неизглаго'ланнw воплоти'ся пресу'щный бг~ъ приснодв~о, 
мi'ру засту'пницу тя`, и= _о='бщую по'мощь содjь'лавъ: 
тjь'мже молю` тя`, и=зба'витися лю'тыхъ страсте'й мои'хъ, 
и= о_у='зъ прегрjьше'нiй.

И= ны'нjь: Въ ча'съ дв~о, кончи'ны моея`, руки` 
бjьсо'вскiя, и= w=сужде'нiя, и= w\твjь'та и= стра'шнагw 
и=спыта'нiя, и= мыта'рствъ го'рькихъ, и= кня'зя лю'тагw, 
и= _о=гня` вjь'чнагw и=схити' мя бг~омт~и.

%[Пjь'снь f~%]

I=рмо'съ: Вся'къ земноро'дный да взыгра'ется дх~омъ 
просвjьща'емь, да торжеству'етъ же безпло'тныхъ о_у=мw'въ 
_е=стество`, почита'ющее сщ~е'нное торжество` 
бг~ома'тере, и= да вопiе'тъ: ра'дуйся всебл~же'нная 
бц\де, ч\стая приснодв~о.

Ро'дъ земны'й вознесе'ся рж\ство'мъ твои'мъ, 
сыноположе'нiе взе'мъ бж~е'ственнымъ совокупле'нiемъ: и= 
слику'етъ нб\сное мно'жество со земны'ми, пою'ще тя` 
достодо'лжнw ч\стая, jа='кw мт~рь су'щу бг~а на'шегw, и= 
мi'ру всему` прибjь'жище.

Ве'сь бы'въ w\тню'дъ стя'гнувъ грjьхи` мои'ми, w\т 
безмjь'рныхъ ра'нъ и= болjь'зней, твою` по'мощь призыва'ю 
вл\дчце, и= заступле'нiе, _е='же пода'ждь всjь'хъ 
и=збавля'ющи мя` лю'тыхъ бjь'дъ и= скорбе'й.

Сла'ва: Пjь'нiе съ пjь'снею и= хвале'нiе сплете'нiя 
ны'нjь w\т болjь'зненныя души` приноша'ю съ любо'вiю, 
тебjь` ро'ждшей _е=стество'мъ хр\ста` бг~а, _е=го'же 
бл~гопребы'тна прiи'мши, и= прош_е'нiя моя^ бц\де вся^ 
и=спо'лнши, мл~твами твои'ми соблюди`.

И= ны'нjь: Просвjьти`, ч\стая бг~ороди'тельнице, ду'ши 
моея` _о='чи, да не пости'гнетъ мене` грjьхо'вная тьма` 
тя'жкая, ниже` глубина` покры'етъ мя` w\тча'янiя: но 
сама` мя` сп~си`, и= w=корми`, предста'тельнице вjь'рныхъ 
непосты'дная.

Та'же, Досто'йно _е='сть: И= покло'нъ до земли`. 
Трист~о'е, и= по _О='ч~е на'шъ: тропари`. И= про'чее 
_о=бы'чно, и= w\тпу'стъ.

%[Въ сре'ду о_у='тра%], 

по а~-мъ стiхосло'вiи, сjьда'льны кр\стны. Гла'съ д~:

И=скупи'лъ ны` _е=си` w\т кля'твы зако'нныя честно'ю 
твое'ю кро'вiю, на кр\стjь` пригвозди'вся, и= копiе'мъ 
пробо'дься, безсме'ртiе и=сточи'лъ _е=си` человjь'кwмъ: 
сп~се на'шъ сла'ва тебjь`.

Стi'хъ: Возноси'те гд\са бг~а на'шего, и= 
покланя'йтеся подно'жiю нw'гу _е=гw`, jа='кw ст~о 
_е='сть.

На кр\стjь' тя сп~се, пригвозди'ша i=уд_е'и, и='мже 
w\т jа=зы^къ на'съ призва'лъ _е=си` хр\сте` бж~е на'шъ: 
просте'рлъ _е=си` дла^ни на не'мъ во'лею твое'ю, копiе'мъ 
же въ ре'бра твоя^ прiя'лъ _е=си` пробости'ся 
мно'жествомъ щедро'тъ твои'хъ, _е=ди'не чл~вjьколю'бче.

Сла'ва, и= ны'нjь, кр\стобг~оро'диченъ: Безневjь'стная 
мт~и твоя` хр\сте`, jа='кw о_у=зрjь` на кр\стjь' тя 
возвыша'ема, рыда'ющи ма'терски такова^я вjьща'ше: что` 
но'вое, и= стра'нное сiе` чу'до, сн~е мо'й; ка'кw 
беззако'нный со'нмъ ко кр\сту' тя пригвожда'етъ всjь'хъ 
жизнода'вца, свjь'те мо'й сладча'йшiй;

По в~-мъ стiхосло'вiи сjьда'ленъ, гла'съ д~:

Ско'рw предвари`, пре'жде да'же не поработи'мся 
врагw'мъ ху'лящымъ тя`, и= претя'щымъ на'мъ хр\сте` бж~е 
на'шъ: погуби` кр\сто'мъ твои'мъ борю'щыя на'съ, да 
о_у=разумjь'ютъ, ка'кw мо'жетъ правосла'вныхъ вjь'ра, 
мл~твами бц\ды, _е=ди'не чл~вjьколю'бче.

Стi'хъ: Бг~ъ же цр~ь на'шъ пре'жде вjь'ка, содjь'ла 
сп~се'нiе посредjь` земли`.

На кр\стjь` пригво'ждься на ло'бнjьмъ во'лею свое'ю, 
мою` дре'внюю jа='зву грjьхо'вную и=сцjьли'лъ _е=си` 
вл\дко, мно'гiя ра'ди бл~госты'ни: jа='кw положи'лся 
_е=си` хотjь'нiемъ чл~вjьколю'бче сп~се на'шъ, за ро'дъ 
человjь'ческiй, и= w\т ре'бръ твои'хъ и=ска'палъ _е=си` 
кро'вь и= во'ду, вjь'рою пою'щымъ тя`.

Стi'хъ: Ди'венъ бг~ъ во ст~ы'хъ свои'хъ, бг~ъ 
i=и~левъ. 

Си'лою кр\стною подви'гшеся до'брjь, сопоста'та врага` 
низложи'сте крjь'пкw, терпjь'нiемъ ва'шимъ ст~i'и 
стр\стоно'сцы: тjь'мже ч_естны'я соверша'юще вjь'рнw 
па^мяти ва'шя, w=свяща'емся дjь'йствомъ, и= бл~года'тiю 
дх~а всест~а'гw мл~твами ва'шими, сщ~е'ннiи хр\стw'вы 
_о=ру'жницы, w= мi'рjь сп~су` моли'теся.

Сла'ва, и= ны'нjь, кр\стобг~оро'диченъ: Дв~а и= 
а='гница ви'дjьвши на кр\стjь`, без\ъ сjь'мене и=з\ъ нея` 
а='гнца ро'ждшагося, и= копiе'мъ прободе'на, печа'ли 
о_у=я'звена стрjьла'ми вопiя'ше, болjь'зненнw 
восклица'ющи: что` но'вое та'инство; ка'кw о_у=мира'еши, 
и='же живота` _е=ди'нъ гд\сь; тjь'мже воскресни`, 
па'дшаго совоздвиза'я пра'_отца. 

По г~-мъ стiхосло'вiи сjьда'льны, гла'съ д~:

Въ раи' мя лю'тjь па'дшаго, человjькоубi'йцы го'рькимъ 
совjь'томъ, на кра'нiевомъ мjь'стjь па'ки воздви'глъ 
_е=си` хр\сте`, дре'вомъ о_у=врачева'въ ю='же w\т дре'ва 
кля'тву, о_у=би'вый ле'стiю о_у=мертви'вшаго мя` sмi'я, 
и= дарова'лъ ми` _е=си` бж~е'ственную жи'знь. сла'ва 
бж~е'ственному распя'тiю твоему` гд\си.

На дре'вjь разумjь'въ тя`, повjь'шена сл~нца 
пра'веднаго хр\сте`, со'лнце свjь'тъ помрачи`, тва'рь же 
подвиза'шеся, и= ме'ртвiи jа='кw w\т сна` ско'рw и=з\ъ 
гробw'въ воста'ху сло'ве, бж~е'ственную пjьсносло'вяще 
держа'ву сла'вы твоея`.

Сла'ва, и= ны'нjь, кр\стобг~оро'диченъ: Дв~о 
пренепоро'чная мт~и хр\ста` бг~а, _о=ру'жiе про'йде твою` 
прест~у'ю дш~у, _е=гда` распина'ема ви'дjьла _е=си` 
во'лею, сн~а твоего` и= бг~а: _е=го'же пребл~гослове'нная 
моля'щи не преста'й, проще'нiе прегрjьше'нiй на'мъ 
дарова'ти.

Канw'нъ ч\стно'му и= животворя'щему кр\сту`, и= 
ст~ы^мъ мч~нкwмъ. Творе'нiе i=w'сифово, [_е=гw'же 
краегране'сiе сицево`: Кр\стъ _е='сть _о=ру'жiе во 
сп~се'нiе.] Гла'съ д~.

%[Пjь'снь а~%]

I=рмо'съ: Мо'ря чермну'ю пучи'ну невла'жными стопа'ми 
дре'внiй пjьшеше'ствовавъ i=и~ль, кр\стоwбра'зныма 
мwv"се'овыма рука'ма, а=мали'кову си'лу въ пусты'ни 
побjьди'лъ _е='сть.

Пропны'й нб~о, распросте'рлъ _е=си` i=и~се дла^ни 
своя^, jа=зы'ки дале'че су'щыя w\т тебе`, jа='кw бл~гъ и= 
мл\срдъ, свjь'тлw къ себjь` призыва'я.

Кр\сто'мъ твои'мъ хр\сте` мо'й сло'ве, w=гради' мя, 
jа='кw да не бу'ду о_у=ловле'нiе во'лку, моея` и='щущу 
поги'бели, и= по вся^ дни^ сjь^ти мнjь`, и= ловл_е'нiя 
гото'вящу.

Мч~нченъ: Болjь'зньми свои'ми мч~нцы, болjь'знемъ 
всjь^мъ хода'тая низложи'сте, и= ны'нjь наслjь'довасте 
неболjь'зненную жи'знь, и= вся'ку болjь'знь 
w=блегчева'ете бл~же'ннiи, всегда` w\т ду'шъ и= тjьле'съ 
на'шихъ.

Мч~нченъ: Нерjьши'мыми о_у='зами, вы` ст~i'и связа'сте 
многоко'зненнаго, за хр\ста` вя'жеми му'дрiи, 
связа'вшагося во'лею, и= вся'кую пре'лесть разруши'вша: 
тjь'мже досто'йнw о_у=бл~жа'етеся

Бг~оро'диченъ: Дв~а по рж\ствjь`, пребыла` _е=си`, 
бг~а бо родила` _е=си` преч\стая воздви'жена на кр\стjь` 
и= земны^я совоздви'гшаго. тjь'мже тя` вси` вjь'рнiи 
велегла'снw о_у=бл~жа'емъ.

Другi'й канw'нъ прест~jь'й бц\дjь, [_е=гw'же 
краегране'сiе сицево`: Бц\дjь дв~jь мольбу` приноша'ю]. 
Гла'съ д~.

%[Пjь'снь а~%] 

I=рмо'съ то'йже.

Jа='кw су'щи чистjь'йшая преч\стая вся'кiя тва'ри, 
_е='же нечи'стыми страстьми`, лю'тjь _о=скверне'нное 
се'рдце мое`, чи'стою мл~твою твое'ю бг~ороди'тельнице, 
w=чи'сти. [Два'жды.]

Сле'зъ и= воздыха'нiй и=зба'ви мя`, предлежа'щихъ ми` 
въ бу'дущемъ стра'шнjьмъ судjь`, бг~опрiя'тными мл~твами 
твои'ми, дв~о мт~и преч\стая, jа=`же къ зижди'телю и= 
бг~у на'шему.

Jа='же _е=ди'на па'че о_у=ма`, рж\ство'мъ твои'мъ 
свободи'ла _е=си` w\т кля'твы ро'дъ человjь'ческiй, 
плотски'ми страстьми` порабоще'на мя`, преч\стая, твои'ми 
мольба'ми свободи`.

%[Пjь'снь г~%]

I=рмо'съ: Весели'тся w= тебjь` цр~ковь твоя` хр\сте`, 
зову'щи: ты` моя` крjь'пость гд\си, и= прибjь'жище и= 
о_у=твержде'нiе.

Воздвиза'емь на кр\стъ, низве'рж_еныя во тлю` 
возне'слъ _е=си` хр\сте` бж~е на'шъ, и= врага` све'рглъ 
_е=си` вл\дко.

Мечи` вра^жiя притупи'шася, тебjь` прободе'ну въ 
ре'бра сло'во _о='ч~ее v=поста'сное, и= _е=де'мъ 
w\тве'рзеся.

Мч~нченъ: _О='гненными рjька'ми прел_е'стныя рjь'ки 
о_у=кроти'ша мч~нцы, и= пла'мень о_у=гаси'ша многобо'жiя.

Мч~нченъ: Распина'еми, и= ноготьми` стру'жеми 
хр\стw'вы мч~нцы, врагw'въ и= sмi'я мече'мъ терпjь'нiя 
закла'сте.

Бг~оро'диченъ: Непоро'чная а='гница, ви'дящи тя` 
вл\дко, воздви'жена на кр\стjь`, плаче'внw рыда'ющи, 
поя'ше держа'ву твою`.

%[И='нъ%]

I=рмо'съ: Не му'дростiю, и= си'лою, и= бога'тствомъ 
хва'лимся, но тобо'ю _о='ч~ею v=поста'сною му'дростiю 
хр\сте`: нjь'сть бо ст~ъ, па'че тебе` чл~вjьколю'бче.

Превы'шшую херувi^мъ молю' тя вл\дчце, низпа'дшiй мо'й 
о_у='мъ напа'стьми sмi'евыми, страсте'й тjьле'сныхъ 
покажи` вы'шшiй. [Два'жды.]

Во и=спыта'нiи стра'шнjьмъ, _е=гда` хо'щетъ мя` гд\сь 
w=суди'ти многосогрjьши'вшаго, да w=бря'щу тя` 
всенепоро'чная, и=збавля'ющую мя` w=сужде'нiя.

Щедро'тами твои'ми немилос_е'рдныя моя^ нра'вы 
преложи`, ми'лостiю твое'ю хр\сте`, и= неми'лостива мя` 
су'ща сп~си`, мольба'ми ро'ждшiя тя`.

%[Пjь'снь д~%]

I=рмо'съ: Вознесе'на тя` ви'дjьвши цр~ковь на 
кр\стjь`, сл~нце пра'ведное, ста` въ чи'нjь свое'мъ, 
досто'йнw взыва'ющи: сла'ва си'лjь твое'й гд\си.

Воздви'жена тя` на дре'во хотjь'нiемъ сл~нца сла'вы, 
смотря'я со'лнце тьмо'ю w=блече'ся, и= ка'менiе 
распада'шеся, и= цр~ко'вная завjь'са раздра'ся. 

Распина'ему тебjь` сп~се, и= копiе'мъ пробода'ему, 
w=браща'ющееся _о=ру'жiе дая'ше плещы`, повелjь'нiемъ 
твои'мъ гд\си, разбо'йнику бл~гонра'вному, пjьсносло'вящу 
держа'ву твою`.

Мч~нченъ: W=гражда'еми _о=ру'жiемъ кр\ста` твоегw` 
стр\стоте'рпцы твои` гд\си, не о_у=я'звлени jа=ви'шася 
стрjьло'ю sло'бы, и= стjь'ны разори'ша i=дwлобjь'сiя 
неутвержд_е'ныя.

Мч~нченъ: Jа='коже свящ_е'нiя непорw'чная, и= 
ж_е'ртвы, и= принош_е'нiя всесожже'нiя цjь'лы, за 
мл\срдiе w=бнища'вшему гд\севи, мч~нцы приведо'стеся, 
болjь'знемъ воздая^нiя прiе'млюще.

Бг~оро'диченъ: Jа='же безлjь'тнаго въ лjь'то 
поро'ждши, и= дв~ство непоро'чно _е=ди'на стяжа'вши, на 
дре'во воздви'жена jа='кw ви'дjьвши гд\са, болjь'зньми 
ду'шу свою` раздjьля'ше.

%[И='нъ%] 

I=рмо'съ то'йже.

Свяще'нiя су'щи бж~е'ственный до'мъ, и=сточи'вшагwся 
на бл~годjья^нiя своегw` созда'нiя преч\стая, ду'шу мою` 
w=ст~и`, и= помышл_е'нiя просвjьти`. [Два'жды.]

Вjь'емо вjь'тромъ sло'бы помышле'нiе мое`, и= 
лjь'ностiю все` погружа'емо, мл~твами твои'ми о_у=тверди` 
вл\дчце, и= w\т нападе'нiя и=схити`.

Пала'ту цр~е'ву нб\сную w=душевле'нную, ны'нjь молю' 
тя дв~о: до'мъ ст~ы'я тр\оцы, мл~твами твои'ми покажи' 
мя, верте'пъ разбо'йникwмъ пребыва'ющаго.

%[Пjь'снь _е~%]

I=рмо'съ: Ты` гд\си мо'й, свjь'тъ въ мi'ръ прише'лъ 
_е=си`, свjь'тъ ст~ы'й w=браща'яй и=з\ъ мра'чна 
невjь'дjьнiя, вjь'рою воспjьва'ющыя тя`.

Пробод_е'нымъ твои^мъ ре'брwмъ, нетлjь'нiя и=сточа'еши 
мнjь` струи^ бж~е'ств_енныя, _w вл\дко, ребра` 
преступле'нiемъ, въ тлjь'нiе попо'лзшемуся.

Ч\стны'й кр\стъ тво'й, на враги` _е='сть побjь'да: 
_е=го'же да'лъ _е=си` на'мъ сло'ве, душа'мъ во сп~се'нiе, 
вjь'рою воспjьва'ющымъ тя`. 

Мч~нченъ: Со _о='гненными служи'тельми ме'ртвiи ны'нjь 
совокупи'шася, _о='гнь веще'ственный проше'дше вели'кихъ 
му'къ, jа='кw мч~нцы пресвjь'тлiи.

Мч~нченъ: Руши'мjь пло'ти мно'гими страда'ньми, 
неразруше'нна къ зижди'телю душе'вная о_у=твержда'шеся 
мч~нкwвъ любо'вь.

Бг~оро'диченъ: И='же _е=ди'нъ бл~гi'й, вше'дый во 
чре'во твое` нетлjь'нное преч\стая, воплоща'емь jа=ви'ся 
и= ра'спятъ: jа='кw да w\т и=стлjь'нiя на'съ и=зба'витъ.

%[И='нъ%]

I=рмо'съ: Нечести'вiи не о_у='зрятъ сла'вы твоея` 
хр\сте`, но мы` тя` _е=диноро'дне, _о=ч~ескiя сла'вы 
сiя'нiе бж~ества`, w\т но'щи о_у='тренююще, воспjьва'емъ 
тя` чл~вjьколю'бче.

А='гница, ро'ждшая а='гнца бж~iя, ду'шу мою` взыщи` 
прельще'нную навjь'томъ sмiи'нымъ, и= на гора'хъ вл\дчце, 
заблужда'емую преступле'нiемъ.

Те'плою мл~твою твое'ю, мра'зомъ лю'тымъ померза'емую 
ду'шу мою`, къ теплотjь` зижди'теля бж~е'ственныя любве`, 
бл~гоче'стнw сподви'гни бц\де приснодв~о.

Jа='же до'брая и= непоро'чная въ жена'хъ ч\стая, 
_о=кая'нную мою` ду'шу стра'стнагw поро'ка ны'нjь 
свободи`, и= чи'стjь пожи'ти ми`, мл~твами твои'ми 
о_у=стро'й.

Ду'шу мою` сохрани` jа='кw зjь'ницу _о='ка, под\ъ 
кро'вомъ крилу` тво_е'ю бл~га'я преч\стая, и= w\т духw'въ 
лука'вствiя, томле'нiя и= муче'нiя и=зба'ви мя`.

%[Пjь'снь s~%]

I=рмо'съ: Пожру' ти со гла'сомъ хвале'нiя гд\си, 
цр~ковь вопiе'тъ ти`, w\т бjьсо'вскiя кро'ве w=чи'щшися, 
ра'ди ми'лости w\т ре'бръ твои'хъ и=сте'кшею кро'вiю.

Вся'кiя вы'ше че'сти пребо'льшiй сы'й, w=безче'ститися 
претерпjь'лъ _е=си`, jа='кw да мя` sлjь` 
w=безче'стившагося почти'ши, и= кр\сто'мъ сп~се'ши 
чл~вjьколю'бче. 

На дре'во возноси'мь и= ме'ртвъ о_у='бw бы'лъ _е=си` 
гд\си, о_у=мертви'теля же сотвори'въ ме'ртва души` моея`, 
и= вся'кагw и=спо'лнена студа`: и= ны'нjь тво'рче мо'й, 
пою` твою` си'лу.

Мч~нченъ: О_у=я'звенъ бы'сть о_у=язви'вый ва'съ 
вселука'вый, неисцjь'льными му'ками, и= нога'ми ва'шими 
мч~нцы, низложи'ся, и= зри'мь _е='сть w\т всjь'хъ 
наруга'емь.

Мч~нченъ: И=сцjьл_е'нiя и=сточа'етъ мч~нческихъ моще'й 
пра'хъ лежа'щiй во гро'бjь, и= jа='коже пра'хъ бjь'сы 
разруша'етъ, и= разли^чныя и=сцjьля'етъ человjь'кwвъ 
бwлjь'зни.

Бг~оро'диченъ: Гвоздьми' тя законопресту'пныхъ собо'ръ 
пригвозди` на кр\стjь`, и= печа'ли ны'нjь _о=ру'жiемъ 
мое` се'рдце растерза'ю, _w сн~е мо'й! дв~а вопiя'ше 
слезя'щи.

%[И='нъ%] I=рмо'съ то'йже.

Сме'рти потреби'тель бы'сть рж\ство` твое` дв~о, 
о_у=мира'ющымъ же живо'тъ и= и=збавле'нiе. сегw` ра'ди 
молю' тя: ду'шу мою` о_у=мерщвле'нную воскр~си`.

Простри` мнjь` по'мощи ру'ку чл~вjьколю'бче, въ 
пучи'нjь жите'йстjьй w=бурева'ему, мольба'ми мт~ре 
твоея`, и= вы'шнихъ неизче'тныхъ си'лъ.

Село` _е='же бж~е'ственный возраста'вшее кла'съ, 
w=сла'бленную ду'шу мою`, и= гла'домъ бж~е'ственныхъ 
дjья'нiй и=ста'емую не пре'зри, но напита'й сн~а твоегw` 
бж~е'ственною бл~года'тiю.

О_у=спи` стра^стная двиза^нiя тjьлесе` и= взыгра^нiя 
моя^ плотска^я о_у=му` повини` jа='коже жребя`, 
о_у=спи'вши ч\стая, сно'мъ твои'хъ мл~твъ.

%[Пjь'снь з~%]

I=рмо'съ: Въ пещи` а=враа'мстiи _о='троцы 
персi'дстjьй, любо'вiю бл~гоче'стiя па'че, не'жели 
пла'менемъ w=паля'еми, взыва'ху: бл~гослове'нъ _е=си` въ 
хра'мjь сла'вы твоея` гд\си. 

Распя'тся хотя'й на дре'вjь на'гъ, _е=ди'не 
безсме'ртный, w=блача'яй нб~о _о='блаки, и= и='же дре'вле 
пра'_отца w=бнажи'вшаго, w=бле'клъ _е=си` вjь'чный.

На кр\стъ возне'слся _е=си`, и= пады'й а=да'мъ 
возста'лъ _е='сть: копiе'мъ прободе'нъ бы'лъ _е=си` въ 
ре'бра вл\дко, и= jа='зву сме'ртную прiя'тъ 
многоко'зненный, бл~гослове'на держа'ва твоя` гд\си.

Мч~нченъ: Краснjь'йше краснjь'йшему сло'ву 
соединя'еми, всехва'льнiи страда'льцы, и= мi'ра w\тню'дъ 
w\тлучи'стеся, вя'жеми и= сокруша'еми, и= врагу` при'снw 
запина'юще.

Мч~нченъ: Стjь'ны пре'лести о_у=твержде'нiя 
низложи'сте бж~е'ственными страда'ньми вои'стинну 
сла'внiи страда'льцы, и= вjь^рнымъ стjьна` jа=ви'стеся, 
и= храни^лища, ва'съ бл~гоче'стнw бл~жа'щымъ.

Бг~оро'диченъ: Въ пещи` ро'су jа='вльшаго хр\ста` 
бг~а, _о=трокови'це, ника'коже w=па'льша чре'во твое`, 
ви'дящи повjь'шена на дре'вjь, сла'вляше _е='же па'че 
о_у=ма` твоегw` соше'ствiе.

%[И='нъ%] I=рмо'съ то'йже.

Бж~е'ственная горо` _о=трокови'це, w\т нея'же ка'мень 
w\тсjьче'ся, сокруши'вый столпы` i='дwльскiя, души` моея` 
и=стука^нная, и= се'рдца моегw` w=камене'нное w\тжени` 
недоумjь'нiе.

Не поколеба'ся _о=трокови'це, jа='коже прiе'мшая во 
о_у=тро'бjь твое'й, презрjь'нiемъ коле'блющаго зе'млю, и= 
jа=`же на не'й, _е=гда` хо'щетъ: тjь'мже о_у=тверди' мя, 
прило'ги вра'жiими коле'блемаго.

Низлага'ющи ми` плwтска'я мудрова^нiя, всего' мя 
бц\де, покажи` дх~о'вна добродjь'тельми о_у=кра'шена, 
_е=го'же вселука'вый сластьми` некрасото'ю помрачи`.

Бж~е'ственный _о=крi'не милосе'рдiя и= бл~гости 
и=сточи' ми w=би'льнw бога'тство твои'хъ щедро'тъ, 
скве'рну прегрjьше'нiй мои'хъ w=мыва'ющи, и= плотско'е 
о_у=гаси` разжже'нiе. 

%[Пjь'снь и~%]

I=рмо'съ: Ру'цjь распросте'ръ данiи'лъ, львw'въ 
зiя^нiя въ ро'вjь затче`: _о='гненную же си'лу 
о_у=гаси'ша, добродjь'телiю препоя'сашеся, бл~гоче'стiя 
рачи'тели _о='троцы, взыва'ше: бл~гослови'те вся^ дjьла` 
гд\сня гд\са.

Просте'ръ дла^ни на кр\стjь` вл\дко, руки` 
неудержа'нныя хотя` и=сцjьли'ти прегрjьш_е'нiя: гвоздьми' 
же пригвозди'лся _е=си` гд\си, ве'сь ра'зумъ 
первозда'ннагw w\те'мля стра'стный, пою'ща: бл~гослови'те 
вся^ дjьла` гд\сня гд\са.

Раздира'ется рукописа'нiе первозда'ннагw а=да'ма, 
прободе'нiемъ бж~е'ственныхъ ре'бръ твои'хъ: ка'плями же 
кро'ве вл\дко, w=свяща'ется вся` земля`, во гла'сjьхъ 
бл~годаре'нiя при'снw зову'щи: бл~гослови'те вся^ дjьла` 
гд\сня гд\са.

Мч~нченъ: Стоя'ху посредjь` _о=гня`, jа='коже 
w=роша'еми, и= неwпаля'еми всесла'внiи мч~нцы, и= 
_о='троческую воспjьва'юще въ согла'сiи та'йнjьмъ, 
вои'стинну бж~е'ственную пjь'снь: бл~гослови'те вся^ 
дjьла` гд\сня гд\са.

Мч~нченъ: Непостоя'нный терпя'ще _о='гнь 
произволе'нiемъ, тьмо'ю му'къ не приложи'стеся къ суетjь` 
мч~нцы, но w= бз~jь о_у=крjьпля'еми, притеко'сте къ 
свjь'ту незаходи'мому, вопiю'ще: бл~гослови'те вся^ 
дjьла` гд\сня гд\са.

Бг~оро'диченъ: О_у=мерщвля'ема зря'щи хр\ста`, 
многопjь'тая вл\дчца, и= о_у=мертви'вшаго человjь'ки 
о_у=мерщвля'юща врага`, jа='кw вл\дку поя'ше пла'чущи, и= 
долготерпjь'нiю _е=гw` дивя'щися вопiя'ше: бл~гослови'те 
вся^ дjьла` гд\сня гд\са.

%[И='нъ%] I=рмо'съ то'йже.

Зрjь'лъ пло'дъ родила` _е=си` вл\дчце, w\т негw'же 
сме'рть jа='дши поги'бе. тjь'мже зову' ти, плодо'мъ 
грjьха` о_у=мерщвле'наго мя` льсти'внw, w=живи` пою'ща: 
бл~гослови'те вся^ дjьла` гд\сня гд\са.

О_у=спи` движе'нiе стра'стное мы'сли моея`, неусы'пною 
твое'ю мл~твою, преч\стая вл\дчце, и= возста'ви мя` w= 
сна` лjь'ностнагw пjь'ти въ бо'дрости души`: 
бл~гослови'те вся^ дjьла` гд\сня гд\са.

Расто'ргни прегрjьше'нiй мои'хъ плени'цу, и= 
тjьл_е'сныя воста^нiя о_у=тиши` бц\де: лука^вая же 
посjьцы` о_у=мышл_е'нiя, и= w=чи'сти w\т та'йныхъ 
помышле'нiй ско'рw раба` твоего`, всjь'хъ вjь'рныхъ 
предста'тельнице и= и=збавле'нiе.

Не бои'шися ли, _о=кая'нная душе`, та'мw клеветни^къ 
клеве'щущихъ твоя^ sла^я дjья^нiя безчи'сл_енная; сегw` 
ра'ди пока'йся ко пребл~го'му, и= спосо'бницу _е=ди'ну 
преч\стую прiими`: та' бо _е='сть человjь'кwмъ 
прибjь'жище.

%[Пjь'снь f~%]

I=рмо'съ: Ка'мень нерукосjь'чный w\т несjько'мыя горы` 
тебе` дв~о, краеуго'льный w\тсjьче'ся, хр\сто'съ, 
совокупи'вый разстоя^щаяся _е=ст_ества`. тjь'мъ 
веселя'щеся тя` бц\де велича'емъ.

Се` жи'знь повjь'шена на кр\стjь` всjь^мъ jа=ви'ся: 
со'лнце же тогw` не терпя'щи лучы` w=ставля'етъ, и= 
земля` коле'блется, и= помышл_е'нiя о_у=твержда'ются на 
бл~гоче'стiи и= чистотjь`.

_W ка'кw тя` законода'вца беззако'нный собо'ръ 
w=сужда'етъ i=и~се мо'й, на дре'вjь о_у=мре'ти, живота` 
всjь'хъ су'ща и= гд\са, и= ра'ди страсте'й всjь^мъ 
человjь'кwмъ и=сточа'юща безсме'ртiе;

Мч~нченъ: О_у=сты` ва'шими бг~осло'вными 
проповjь'дасте всему'дреннw воплоще'нiе сло'ва бж~iя, 
посредjь` законопресту'пныхъ вра^гъ всехва'льнiи: и= 
сщ~е'ннw пострада'вше, побjь'ды вjьнцы` вjьнча'стеся.

Мч~нченъ: Jа='кw свjьтлодн_е'вныя sвjь'зды, всю` 
тва'рь w=заря'ете страда'нiй сщ~е'нныхъ блиста'ньми, и= 
и=сцjьле'нiй бж~е'ственными свjьтлостьми`, и= страсте'й 
разоря'ете но'щь глубо'кую бж~е'ственнiи мч~нцы.

Бг~оро'диченъ: Просвjьти` ч\стая ду'шу мою` w\т 
грjьхw'въ w=мраче'ную, и= w\тжени` sw'лъ мои'хъ 
_о='блаки, свjь'та _о='блаче, jа='же помрачи'вшееся 
со'лнце дре'вле ви'дjьвши внегда` распя'тися 
безсме'ртному. 

%[И='нъ%] I=рмо'съ то'йже.

Расто'ргни соу'зъ sw'лъ мои'хъ бж~е'ственнымъ копiе'мъ 
сн~а твоегw`, и= разрjьши` _о=кая'нную мою` ду'шу, 
w=кова'нную и= бjь'дствующую, и= къ любви` привяжи`, дв~о 
мт~и бг~а на'шегw.

Jа='же нб~съ ши'ршая дв~о, о_у=тjьсне'ное мое` се'рдце 
вся'кимъ прило'гомъ сопроти'внымъ, въ широтjь` 
безстра'стiя возведи` тjь'сною стезе'ю ходи'ти мя` 
о_у=крjьпля'ющи всегда`. 

Да тя` сла'влю дв~о вои'стинну препросла'вленную, 
вся'кагw безслове'сiя грjьхо'внагw и=зба'ви мя`, и= 
сла'вы нб\сныя прича'стника сотвори` прибjьга'ющаго къ 
мл\сти твое'й.

О_у=ста'ви совjь'ты вся^, jа=`же на ны` воwруже'нныхъ 
мт~и бг~а вы'шнягw, ра'дости же и=спо'лни о_у=пова'ющихъ 
на тя` да о_у=се'рднw вси` твое` проповjь'мы 
заступле'нiе.

Та'же, Досто'йно _е='сть: И= покло'нъ до земли`: 
_е=ктенiа`, и= свjьти'ленъ, и= _псалмы` _о=бы^чныя.

На стiхо'внjь стiхи^ры кр\стны, гла'съ д~. 
Самогла'сенъ: 

Стjьна` бу'ди на'мъ кр\стъ тво'й, i=и~се сп~се на'шъ: 
и=но'гw бо о_у=пова'нiя вjь'рнiи же и='мамы, то'чiю тебе` 
на не'мъ пло'тiю пригво'ждшагося, и= подаю'ща на'мъ 
ве'лiю мл\сть.

Стi'хъ: И=спо'лнихомся зау'тра мл\сти твоея` гд\си, и= 
возра'довахомся, и= возвесели'хомся: во вся^ дни^ на'шя 
возвесели'хомся, за дни^, въ ня'же смири'лъ ны` _е=си`, 
лjь^та, въ ня'же ви'дjьхомъ sла^я. и= при'зри на рабы^ 
твоя^, и= на дjьла` твоя^, и= наста'ви сы'ны и='хъ.

Да'лъ _е=си` зна'менiе боя'щымся тебе` гд\си, кр\стъ 
тво'й ч\стны'й, и='мже посрами'лъ _е=си` нача^ла тьмы` и= 
вла^сти, и= возве'лъ _е=си` на'съ на пе'рвое бл~же'нство. 
тjь'мже твое` чл~вjьколю'бное смотре'нiе сла'вимъ, i=и~се 
всеси'льне, сп~се ду'шъ на'шихъ. 

Стi'хъ: И= бу'ди свjь'тлость гд\са бг~а на'шегw на 
на'съ, и= дjьла` ру'къ на'шихъ и=спра'ви на на'съ, и= 
дjь'ло ру'къ на'шихъ и=спра'ви.

Мч~нченъ: Ка'кw ва'шымъ не о_у=диви'мся подвигw'мъ, 
ст~i'и мч~нцы, jа='кw тjь'ломъ о_у=мира'ющимъ w=бложе'ни, 
безплw'тныя враги` побjьди'сте; не о_у=страши'ша ва'съ 
мучи'т_ельская прещ_е'нiя, не о_у=жаси'ша ва'съ му'къ 
прилож_е'нiя: вои'стинну досто'йнw w\т хр\ста` 
просла'вистеся, и= душа'мъ на'шымъ проси'те ве'лiя 
мл\сти. 

Сла'ва, и= ны'нjь, кр\стобг~оро'диченъ: 

Подо'бенъ: Jа='кw до'бля:

О_у=мерщвля'ема ви'дящи хр\ста` преч\стая вл\дчца, 
о_у=мерщвля'юща льсти'ваго, восклица'ше го'рцjь 
взыва'ющи, и=з\ъ о_у=тро'бы тоя` произше'дшему, и= 
долготерпjь'нiю _е=гw` чудя'щися взыва'ше: ча'до мое` 
любе'знjьйшее, не забу'ди рабу` твою`, не закосни` 
чл~вjьколю'бче, мое` о_у=тjьше'нiе. 

Та'же, Бл~го _е='сть и=сповjь'датися гд\севи: 
Трист~о'е. По _О='ч~е на'шъ: тропа'рь, _е=ктенiа`, и= 
ча'съ а~-й, _псалмы` _о=бы'чны, и= w\тпу'стъ.

Въ сре'ду бл~ж_е'нны, гла'съ д~: 

Дре'вомъ а=да'мъ рая` бы'сть и=зселе'нъ: дре'вомъ же 
кр\стнымъ разбо'йникъ въ ра'й всели'ся. _о='въ о_у='бw 
вку'шъ, за'повjьдь w\тве'рже сотво'ршагw: _о='въ же 
сраспина'емь, бг~а и=сповjь'да тая'щагося, помяни' мя, 
вопiя`, во цр\ствiи твое'мъ. 

Стi'хъ: Бл~же'ни и=згна'ни пра'вды ра'ди, jа='кw 
тjь'хъ _е='сть цр\ство нб\сное.

Пригвозди'лся _е=си` на кр\стjь`, мно'гiя ра'ди 
хр\сте` бл~гости, прободе'нъ бы'лъ _е=си` въ ре'бра, два` 
и=стw'чника и=сточи'вый w=ставле'нiя: земля' же не 
терпя'щи зрjь'ти дерзнове'нiя тряса'шеся, ка'менiе 
распада'шеся, о_у=гаса'ше со'лнце, колеба'хуся го'ры и= 
хо'лми, стра'хомъ держа'вы твоея`. 

Стi'хъ: Бл~же'ни _е=сте`, _е=гда` поно'сятъ ва'мъ, и= 
и=зжену'тъ, и= реку'тъ вся'къ sо'лъ глаго'лъ, на вы` 
лжу'ще мене` ра'ди.

Прост_е'ртыя дре'вле неудержа'ннw къ дре'ву 
разумjь'нiя пра'_отчи ру'ки, и=справля'я хр\сте` 
поползне'нiе, распросте'рлся _е=си` во'лею, и= твои` 
пригвозди'лъ _е=си` ру'цjь долготерпjьли'ве, созда'вый 
человjь'ка руко'ю, за безмjь'рную бл~госты'ню. сла'ва 
па'че о_у=ма` сло'ве, бл~гоутро'бiю твоему`. 

Стi'хъ: Ра'дуйтеся и= весели'теся, jа='кw мзда` ва'ша 
мно'га на нб~сjь'хъ. 

W=нб~си'вше зе'млю ст~i'и пресвjь'тлыми сiя'нiи 
по'двигwвъ честны'хъ, и='миже тьму` всю` разори'сте 
су'етства, и= къ свjь'ту незаходи'мому всели'стеся 
прича'стiемъ w=божа'еми, и= всjь^мъ w=заря'ете свjь'тъ 
разумjь'нiя, ва'съ по до'лгу о_у=бл~жа'ющымъ.

Сла'ва: Похвалу` и= сла'ву и= че'сть, всевино'внjьй 
тр\оцjь подае'мъ, и= трист~ы'ми гла'сы а='гг~льскую 
пjь'снь принося'ще _о=ц~у` безнача'льну, и= сн~у, и= 
дх~у, взыва'емъ разбо'йника бл~горазу'мнагw гла'съ, 
воспjьва'юще и= вопiю'ще: помяни` на'съ во цр\ствiи 
твое'мъ.

И= ны'нjь: Воздви'жена на кр\стjь` во'лею ви'дящи 
преч\стая, сн~а своего` и= бг~а, дивя'щися пла'чущи 
глаго'лаше, вся'ч_еская о_у=добри'вшему: гдjь` за'йде 
добро'та твоя` гд\си; что` сiя^ неблагода'рный тебjь` 
воздаде` собо'ръ, вмjь'стw бл~ги'хъ; пою` па'че о_у=ма` 
твою` бл~госты'ню.


