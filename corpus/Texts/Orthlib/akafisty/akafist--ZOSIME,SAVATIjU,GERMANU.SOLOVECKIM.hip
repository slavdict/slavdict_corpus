<::рус> источник: Православная страница Николая и Елены Андрущенко 

<::лат> http://www.orthonord.ru

<::слав>

%<А=КА'FIСТЪ%> 

%<прп\дбнымъ и= бг~онw'снымъ _о=тц_е'мъ на'шымъ%>

%<ЗWСI'МJЬ, САВВА'ТIЮ и= ГЕ'РМАНУ,%>

%<солов_е'цкимъ чудотво'рц_емъ%>

%<Конда'къ а~.%>

%<И=%>збра'ннiи о_у=гw'дницы гд\сни и= вели'цыи 
чудотво'рцы, свjьти'льницы хр\сто'вы цр~кве пресвjь'тлiи, 
w=блиста'вшiи бл~гоче'стiя свjьтлостьми` пусты^ни 
сjь'вернагw помо'рiя, и= все'й странjь` рwссi'йстjьй 
сiя'ющiи вы'ну чуде'съ мно'жествомъ, прп\дбнiи _о=тцы` 
на'ши зwсi'мо, савва'тiе и= ге'рмане, jа='кw и=му'щiи 
дерзнове'нiе ко гд\су, бл~гопрiя'тными свои'ми къ тому` 
мольба'ми w\т вся'кихъ на'съ бjь'дъ и= sw'лъ сохраня'йте, 
да ра'дующеся зове'мъ ва'мъ:

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<I='косъ а~.%>

%<А='%>гг~ли вои'стинну jа=ви'стеся земнi'и и= чл~вjь'цы 
нб\снiи житiе'мъ ва'шимъ, пребл~же'ннiи _о=тцы` на'ши 
зwсi'мо, савва'тiе и= ге'рмане: во пло'ти бо, jа='кw 
безпло'тни, а='гг~льское соверши'сте жи'тельство на земли`, 
вся^ красwты` мi'ра и= наслажд_е'нiя вре'м_енная jа='кw 
о_у=ме'ты вмjьня'юще, чистото'ю же и= поще'нiемъ вы'ну къ 
бг~у приближа'ющеся. _е=му'же ны'нjь досто'йнw со 
безпло'тными предстоя'ще, прiими'те w\т любве` на'шея 
приноси^мая ва'мъ хвал_е'нiя сиц_ева'я:

%<Р%>а'дуйтеся, _е=ди'наго бг~а w\т всея` души` своея` 
возлюби'вшiи:

%<Р%>а'дуйтеся, w\т ю='ности тому` преподо'бiемъ и= 
пра'вдою послужи'вшiи.

%<Р%>а'дуйтеся, возненави'дjьвшiи мi'ра сегw` тлjь^нныя 
красwты`:

%<Р%>а'дуйтеся, и=збjьжа'вшiи му'дрjь жите'йскихъ 
собла'знwвъ и= суеты`.

%<Р%>а'дуйтеся, къ дjь'ланiю за'повjьдей гд\снихъ все'ю 
любо'вiю прилjьпи'вшiися:

%<Р%>а'дуйтеся, мi'ра сегw` и= вся'кагw пристра'стiя ко 
_о='ному о_у=дали'вшiися.

%<Р%>а'дуйтеся, и='ноческое житiе` бг~оугожде'нiя ра'ди 
себjь` пред\ъизбра'вшiи:

%<Р%>а'дуйтеся, тjь'сный и= приско'рбный пу'ть все'ю 
душе'ю возлюби'вшiи.

%<Р%>а'дуйтеся, му'дрiи взыска'телiе хр\ста`, би'сера 
вожделjь'ннагw и= драга'гw:

%<Р%>а'дуйтеся, люботру'днiи носи'телiе хр\сто'ва 
бре'мене, ле'гкагw и= бл~га'гw.

%<Р%>а'дуйтеся, а='гг~лwмъ безплw'тнымъ во пло'ти 
бре'ннjьй подража'вшiи:

%<Р%>а'дуйтеся, на земли` жи'тельство нб\сное на'мъ 
показа'вшiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ в~.%>

%<В%>и'дя себе`, свя'те савва'тiе, ра'ди мно'гихъ 
свои'хъ добродjь'тельныхъ и=справле'нiй, всю'ду въ 
сопребыва'нiихъ и='ноческихъ почита'ема и= о_у=блажа'ема, и= 
бjь'гая су'етныя мi'ра сегw` сла'вы, взыску'я же вjь'чнагw 
воздая'нiя на нб~сjь'хъ, о_у=стреми'лся _е=си` ко w=то'ку 
солове'цкому, да та'мw вта'йнjь и= ники'мже ви'димый, 
порабо'таеши неви'димому и= вся^ ви'дящему бг~у. тjь'мже и= 
о_у=лучи'въ жела'емое, бл~же'ннымъ ге'рманомъ къ сему` 
наставля'емь, ра'достнw возопи'лъ _е=си` бг~у: 
%<А=%>ллилу'iа.

%<I='косъ в~.%>

%<Р%>а'зумъ неукло'ннw впери'въ w\т о_у=тро'бы ма'терни 
къ бг~у, и= гw'рняя вы'ну му'дрствуя и= взыску'я, до'льнихъ 
же всецjь'лw w\тверга'яся, бг~ому'дре зwсi'мо, поревнова'лъ 
_е=си` житiю` прп\дбнагw савва'тiа, и= во w=то'цjь пу'стjь, 
и=дjь'же се'й бг~оуго'днjь соверши` по'двиги своя^, вку'пjь 
со бл~же'ннымъ ге'рманомъ всели'лся _е=си`, да съ ни'ми 
наслjь'дуеши жи'тельство го'рнягw i=ер\сли'ма. тjь'мже 
бл~гоговjь'йнw восхваля'юще пустынножи'тiя рачи'тельство, 
зове'мъ ва'мъ:

%<Р%>а'дуйтеся, любве` ра'ди хр\сто'вы любо'вь въ себjь` 
къ мi'ру попра'вшiи:

%<Р%>а'дуйтеся, вся'кую грjьхо'вную сла'дость вjь'ка 
сегw` презрjь'вшiи.

%<Р%>а'дуйтеся, подw'бницы а=враа'му не то'чiю вjь'рою 
и= о_у=пова'нiемъ, но и= доброво'льнымъ w\т ро'да своегw` и= 
до'ма _о=те'ческагw преселе'нiемъ:

%<Р%>а'дуйтеся, пусты'ни всекра^сная и= бл~гоsла^чная 
насажд_е'нiя.

%<Р%>а'дуйтеся, безмо'лвiя тщали'вjьйшiи рачи'телiе:

%<Р%>а'дуйтеся, тру'дныхъ подвигw'въ пусты'нныхъ 
и='скреннiи люби'телiе.

%<Р%>а'дуйтеся, въ де'брехъ и= гора'хъ па'че, не'же въ 
се'лjьхъ мi'ра, и=зво'лившiи примета'тися:

%<Р%>а'дуйтеся, въ пусты'няхъ незаходи'мыхъ _е=ди'ни во 
трудjь'хъ и= соблюде'нiи за'повjьдей гд\снихъ возлюби'вшiи 
подвиза'тися.

%<Р%>а'дуйтеся, jа='кw зла'то, и=скуси'вшiися въ 
горни'лjь пусты'ннагw w=sлобле'нiя:

%<Р%>а'дуйтеся, до'блественнjь претерпjь'вшiи w\т 
бjьсw'въ же и= w\т люде'й мнw'гая и=скуш_е'нiя.

%<Р%>а'дуйтеся, пр\оро'ку бж~iю и=лiи` и= кр\сти'телю 
гд\сню i=wа'нну нра'вомъ пустыннолю'бiя подража'телiе:

%<Р%>а'дуйтеся, пусты^ннымъ _о=тц_е'мъ _е=диномы'сленнiи 
сподви^жницы и= любобезмо'лвнiи купножи'телiе.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ г~.%>

%<С%>и^лы нб\сныя, въ служе'нiе посыла'_емыя хотя'щымъ 
наслjь'довати сп~се'нiе, ди'внw послужи'ша ва'мъ, _о=тцы` 
бг~олюби'вiи: _е=гда' бо нас_е'льницы мiрстi'и, стужа'юще 
безмо'лвiю ва'ма, савва'тiе и= ге'рмане, жи'ти хотя'ху во 
_о='стровjь бли'зъ ва'ю съ жена'ми и= ча'ды, а='гг~ли 
гро'знымъ преще'нiемъ и= наказа'нiемъ жены` ры'баревы 
воспяти'ша си'хъ w\т начина'нiя богопроти'внагw: тебjь' же, 
_о='тче зwсi'мо, во w=зимjь'нiи пребыва'вшему кромjь` 
бра'шна, а='гг~льскимъ служе'нiемъ препода'шася потр_е'бная 
ко препита'нiю. сегw` ра'ди бг~у, спаса'ющему о_у=го'дники 
своя^, пои'мъ: %<А=%>ллилу'iа.

%<I='косъ г~.%>

%<И=%>му'ще w=то'къ морскi'й во _о=би'телище себjь`, 
ники'мже населя'емый, и= въ не'мъ пребыва'юще, а='ки въ раи` 
бг~озда'ннjьмъ, внjь` мяте'жей и= волне'нiй жите'йскихъ, и= 
кромjь` су'етныхъ попече'нiй, благоче'стнw и= бг~оуго'днw 
подвиза'стеся, _w бг~обл~же'ннiи, во дни` и= нощи` 
поуча'ющеся въ зако'нjь гд\сни, и= на вся'кiй ча'съ, 
о_у=мо'мъ несмуще'ннымъ и= се'рдцемъ чи'стымъ, вознося'ще 
о_у=с_е'рдныя къ бг~у мл~твы и= мол_е'нiя. сегw` ра'ди 
ра'достiю вопiе'мъ ва'мъ:

%<Р%>а'дуйтеся, въ зако'нjь гд\сни непоро'чнw ходи'ти 
всегда` восхотjь'вшiи:

%<Р%>а'дуйтеся, гд\са своего` пред\ъ _о=чи'ма свои'ма 
при'снw и=мjь'вшiи.

%<Р%>а'дуйтеся, стра'хомъ гд\снимъ вся^ пути^ своя^ 
w=гражда'вшiи:

%<Р%>а'дуйтеся, въ трезве'нiи о_у='мнjьмъ все` житiе` 
свое` провожда'вшiи.

%<Р%>а'дуйтеся, вся^ по'мыслы о_у=ма` въ послуша'нiе 
хр\сто'во всецjь'лw плjьни'вшiи:

%<Р%>а'дуйтеся, чи^стая ва^ша сердца` въ жили'ще ст~о'му 
дх~у предста'вившiи.

%<Р%>а'дуйтеся, не да'вшiи сна` _о=чи'ма во всено'щныхъ 
гд\севи предстоя'нiихъ:

%<Р%>а'дуйтеся, вы'ну претерпjьва'вшiи скw'рби въ 
поуче'нiи сме'ртнjьмъ и= въ серде'чныхъ ко гд\су 
воздыха'нiихъ.

%<Р%>а'дуйтеся, съ и='скреннею любо'вiю подвиза'вшiися 
на славосло'вiе бж~iе и= _псалмопjь^нiя:

%<Р%>а'дуйтеся, се'рдцемъ и= о_у=сты` непр_еста'нная 
возсыла'вшiи къ бг~у мол_е'нiя.

%<Р%>а'дуйтеся, вну'трь се'рдца своегw` сокрове'нное 
цр\ствiе бж~iе w=брjь'тшiи:

%<Р%>а'дуйтеся, восхожд_е'нiи о_у='мными къ нб\снымъ 
видjь'нi_емъ восте'кшiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ д~.%>

%<Б%>у'рю житiя` сегw` многомяте'жнагw безбjь'днw 
премину'сте, _о=тцы` прп\дбнiи, и= свирjь^пыя во'лны 
страсте'й же и= и=скуше'нiй, w\т мi'ра и= пло'ти и= w\т 
духw'въ sло'бы воздвиза'_емыя, не погрузи'ша и= не 
поколеба'ша корабля` ду'шъ ва'шихъ, вjь'трилы мл~твы 
непреста'нныя w=криля'емагw, и= нестяжа'нiемъ 
w=блегчава'емагw, бл~года'тiю же бж~iею о_у=правля'емагw. 
тjь'мже и= достиго'сте къ безмяте'жному приста'нищу живота` 
вjь'чнагw, вопiю'ще бг~у: %<А=%>ллилу'iа.

%<I='косъ д~.%>

%<С%>лы'шаще и= вjь'дуще w\т писа'нiй бж~е'ственныхъ, 
jа='кw вси` подвиза'вшiися во бл~гоче'стiи, распина'ху 
пло'ть свою` со страстьми` и= похотьми`, 
бл~гочестному'дреннw, _w прп\дбнiи, си'хъ подвигw'мъ 
послjь'дствующе, подвиза'стеся о_у=мертви'ти о_у='ды своя^ 
су'щыя на земли`, въ поще'нiихъ, бдjь'нiихъ и= во вся'кихъ 
трудjь'хъ и='ноческагw житiя` му'жески претерпjьва'юще 
скw'рби. сегw` ра'ди, jа='кw дw'блiя подви'жники 
бл~гоче'стiя, вjьнча'емъ вы` хвал_е'нiи сицевы'ми:

%<Р%>а'дуйтеся, тjьлеса` своя^ труды` и= болjь'зньми 
воздержа'нiя о_у=вяди'вшiи:

%<Р%>а'дуйтеся, вся^ плотска^я мудрова^нiя, на дх~ъ 
вою^ющая, дх~у покори'вшiи.

%<Р%>а'дуйтеся, покая'нными слеза'ми пла'мень страсте'й 
о_у=гаси'вшiи:

%<Р%>а'дуйтеся, въ пещи` воздержа'нiя ду'шы своя^ jа='кw 
зла'то w=чи'стившiи.

%<Р%>а'дуйтеся, ве'тхагw человjь'ка со страстьми` _е=гw` 
совле'кшiися:

%<Р%>а'дуйтеся, _о=де'ждею безстра'стiя и= сла'вою 
нетлjь'нiя досто'йнw w=бле'кшiися.

%<Р%>а'дуйтеся, возненави'дjьвшiи вре'менную грjьха` 
сла'дость:

%<Р%>а'дуйтеся, наслjь'довавшiи на нб~си` несконча'емую 
ра'дость.

%<Р%>а'дуйтеся, пре'жде сме'рти мi'ру и= сласте'мъ 
_е=гw` пло'ть свою` распе'ншiи:

%<Р%>а'дуйтеся, пре'жде воскр\снiя сла'ву бу'дущiя 
жи'зни въ себjь` прояви'вшiи.

%<Р%>а'дуйтеся, стезе'ю поста` къ наслjь'дiю рая`, 
поте'ряннагw невоздержа'нiемъ, пу'ть на'мъ о_у=каза'вшiи:

%<Р%>а'дуйтеся, въ тjьлеси` ме'ртвеннjьмъ и= тлjь'ннjьмъ 
безсме'ртiе и= нетлjь'нiе бу'дущагw вjь'ка всjь^мъ 
пред\ъяви'вшiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ _е~.%>

%<Б%>г~от_е'чныя и= многосвjь^тлыя sвjь'зды jа=ви'лися 
_е=сте`, прп\дбнiи _о=тцы` зwсi'мо, савва'тiе и= ге'рмане, 
свjьтоза'рными и=справл_е'нiи за'повjьдей гд\снихъ 
w=заря'ющiи ду'шы и= сердца` вjь'рныхъ, и= препла'вающымъ въ 
нощи` грjьхо'внагw w=мраче'нiя пучи'ну жите'йскагw мо'ря 
о_у=казу'ющiи бл~гонаде'жный пу'ть ко бл~же'нному 
приста'нищу нб\снагw цр\ствiя. тjь'мже jа=ви'вшему вы` 
jа='кw руководи'тели и= наста'вники ко сп~се'нiю, 
бл~годjь'телю бг~у пои'мъ: %<А=%>ллилу'iа.

%<I='косъ _е~.%>

%<В%>и'дjьвше sлоко'зненнiи ненави^стницы сп~се'нiя 
человjь'ческагw, нечи'стiи ду'си тьмы`, бг~оуго'дное житiе` 
ва'ше, _о=тцы` пребл~же'ннiи, многоwбра^зная воздвига'ху на 
вы` и=скуш_е'нiя и= страхова^нiя, _о=вогда` въ мы^сли и= 
се'рдце всjьва'юще боя'знь и= смуще'нiе, _о=вогда' же 
преwбразу'ющеся въ разли^чная привидjь^нiя ди'вiихъ sвjьре'й 
и= га^дъ, съ jа='ростiю о_у=стремля'хуся на вы`, ча'юще 
w\тврати'ти w\т по'двига бг~оуго'днагw, и= и=згна'ти w\т 
пребыва'нiя пусты'ннагw: вы' же, тве'рдою вjь'рою въ бг~а 
промысли'теля возмога'юще, и= _о=ру'жiемъ мл~твы и= 
воздержа'нiя проти'ву врагw'въ ва'шихъ w=полча'ющеся, до 
конца` побjьди'сте и= низложи'сте и='хъ держа'ву. сегw` 
ра'ди, побjьди'тельную пjь'снь пою'ще, взыва'емъ къ ва'мъ:

%<Р%>а'дуйтеся, во'ини дх~о'внiи непобjьди'мiи:

%<Р%>а'дуйтеся, _о=ру^жницы хр\стw'вы добропобjь'днiи.

%<Р%>а'дуйтеся, подви^жницы, проти'ву ко'зней лука'вагw 
му'жески w=полчи'вшiися:

%<Р%>а'дуйтеся, столпи` крjь'пцыи, w\т нападе'нiй 
вра'жiихъ не поколеба'вшiися.

%<Р%>а'дуйтеся, вся^ стрjь'лы дiа'вwли а='ки хвра'стiе 
сокруши'вшiи:

%<Р%>а'дуйтеся, вся^ стуж_е'нiя тогw` и= страхова^нiя ни 
во что'же вмjьни'вшiи.

%<Р%>а'дуйтеся, jа='кw во пло'ти су'ще, побjьди'сте 
враги` безплw'тныя и= неви^димыя:

%<Р%>а'дуйтеся, jа='кw и= во гробjь'хъ лежа'ще, 
низлага'ете вра^жiя w=полч_е'нiя.

%<Р%>а'дуйтеся, побjьдоно'сцы сла'внiи, вjьнча'ннiи w\т 
нб\снагw вjьнцеда'теля:

%<Р%>а'дуйтеся, спобw'рницы до'блiи ра'тующымъ на 
мiродержи'теля тьмы` вjь'ка сегw`.

%<Р%>а'дуйтеся, jа='кw подвигw'мъ ва'шымъ а='гг~ли 
о_у=диви'шася:

%<Р%>а'дуйтеся, jа='кw w= сла'вjь ва'шей собо'ри 
вjь'рныхъ возвесели'шася.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ s~.%>

%<П%>роповjь'данное w\т а='гг~лъ и=зволе'нiе бж~iе w= 
населе'нiи и='ночествующими w=то'ка солове'цкагw и=спо'лнися 
ва'ми, _о=тцы` пребл~же'ннiи зwсi'мо, савва'тiе и= ге'рмане: 
се' бо пусты'ня непло'дная и= ненаселе'нная, по'ты же и= 
слеза'ми ва'шими _о=би'льнw напое'нная, показа'ся jа='кw 
вертогра'дъ бл~гоцвjьту'щiй и= ра'й слове'сный, и=дjь'же 
ли'цы и='ночестiи, ва'ми благонауче'ннiи, плоды` 
бг~оугw'дныя принося'ще, пою'тъ а='гг~льскую бг~у пjь'снь: 
%<А=%>ллилу'iа.

%<I='косъ s~.%>

%<В%>озсiя'сте, _о=тцы` бг~оно'снiи, свjь'томъ 
бл~гоче'стiя, jа='кw свjьти^ла бг~освjь^тлая, свjьтоно'сными 
луча'ми ва'шихъ подвигw'въ и= добродjь'телей просвjьща'ющiи 
всю'ду. w\т_ону'дуже мы` грjь'шнiи и= тьмо'ю страсте'й 
помраче'ннiи, во свjь'тjь ва'шихъ бг~оуго'дныхъ дjья'нiй 
теку'ще ко дню` свjь'та и= сп~се'нiя, восхваля'емъ вы`, 
пою'ще си'це:

%<Р%>а'дуйтеся, о_у=ченицы` хр\стw'вы благопослу'шнiи:

%<Р%>а'дуйтеся, вл\дки своегw` раби` блазi'и и= 
вjь'рнiи.

%<Р%>а'дуйтеся, трудолю'бнjьйшiи вiногра'да хр\сто'ва 
дjь'лателiе:

%<Р%>а'дуйтеся, тщали'вjьйшiи за'повjьдей хр\сто'выхъ 
и=сполни'телiе.

%<Р%>а'дуйтеся, и='гу хр\сто'ва смире'нiя и= кро'тости 
бл~гопоко'рнjь ра'мо свое` подклони'вшiи:

%<Р%>а'дуйтеся, во слjь'дъ хр\ста` гд\са, о_у=чи'вшагw 
w= нищетjь`, о_у=се'рднw въ нищетjь` и= нестяжа'нiи 
послjь'довавшiи.

%<Р%>а'дуйтеся, по словеси` гд\са, преше'дшiи пу'ть 
вре'меннагw житiя` сегw` стезя'ми приско'рбными и= 
тjь'сными:

%<Р%>а'дуйтеся, а='ки дожде'мъ, и=змы'вшiи ду'шы своя^ 
то'ки сле'зными.

%<Р%>а'дуйтеся, краснjь'йшему ду'шъ жениху` красоту` 
дjь'вства своегw` сохрани'вшiи:

%<Р%>а'дуйтеся, во вся'кой ст~ы'ни, всjь'ми до'брыми 
дjь'лы тому` бл~гоугоди'вшiи.

%<Р%>а'дуйтеся, гд\са своего` просла'вившiи въ душа'хъ 
ва'шихъ и= тjьлесjь'хъ:

%<Р%>а'дуйтеся, w\т гд\са по достоя'нiю просла'вленнiи 
на земли` и= на небесjь'хъ.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ з~.%>

%<Х%>отя'й сп~сти` ва'ми мнw'гiя, премл\срдый бг~ъ 
jа=ви` ва'съ бы'ти не то'чiю наста'вники со'нма 
и='ночествующихъ, но jа='коже бг~овjьща^нныя проповjь'дники, 
возвjьсти'вшыя и='мя бж~iе во страна'хъ лапла'ндiи.(лю'дiе 
бо, во _о='нjьхъ мjь'стjьхъ _о=бита'ющiи, и= не вjь'дjьвшiи 
дото'лjь бг~а, но прилjьжа'вшiи весьма` i=дwлопоклоне'нiю и= 
нече'стiю, во свjь'тлости ва'шегw, _w прп\дбнiи, житiя`, 
зна'менiй же и= чуде'съ, о_у=зрjь'ша пе'рвую зарю` 
сп~си'тельнагw бг~овjь'дjьнiя и= бл~гоче'стiя, и= w\т ва'съ 
научи'шася воспjьва'ти и='стинному бг~у: %<А=%>ллилу'iа.

%<I='косъ з~.%>

%<Д%>и'внw и= пресла'внw соверши'вше пу'ть своегw` 
сп~се'нiя, чу'дную же и= бг~олjь'пную w=снова'вше _о=би'тель 
во сп~се'нiе и='ночествующымъ, бл~же'нную воспрiя'сте 
живота` своегw` кончи'ну, приснопа'мятнiи _о=тцы` на'ши 
зwсi'мо, савва'тiе и= ге'рмане: _о=ба'че и= по сме'рти 
ва'шей при'снw жи'ви су'ще, на'съ ча'дъ свои'хъ никогда'же 
w=ставля'ете, не ду'хомъ то'чiю на'мъ при'снw спребыва'юще, 
но и= мо'щи своя^ цjьльбонw'сныя на'мъ преда'вше, jа='кw 
сокро'вище безцjь'нное. сегw` ра'ди съ ра'достiю 
о_у=блажа'емъ вы`, зову'ще:

%<Р%>а'дуйтеся, до'брымъ по'двигомъ во все'мъ житiи` 
свое'мъ подвиза'вшiися:

%<Р%>а'дуйтеся, сла'вою и= че'стiю w\т вл\дки своегw` 
хр\ста` о_у=вjьнча'вшiися.

%<Р%>а'дуйтеся, jа='кw привре'меннw потруди'вшеся, въ 
вjь'чный поко'й внидо'сте:

%<Р%>а'дуйтеся, jа='кw тjь'снымъ ше'ствовавше путе'мъ, 
къ бл~же'нству цр\ства нб\снагw достиго'сте.

%<Р%>а'дуйтеся, а='ще и= не _е=диноку'пнw, но въ 
ра'вныхъ по'двизjьхъ подвиза'вшiися на земли`:

%<Р%>а'дуйтеся, за равноподви'жное житiе` ра'достiю и= 
весе'лiемъ вку'пjь наслажда'ющiися на нб~си`.

%<Р%>а'дуйтеся, во w=то'цjь пу'стjь, jа='кw гра'дъ, 
_о=би'тель и='нокwмъ w=снова'вшiи:

%<Р%>а'дуйтеся, со'нмы и='нокwвъ w= хр\стjь` бз~jь во 
_о='нjьй собра'вшiи.

%<Р%>а'дуйтеся, стра^жи ста'ду своему` приснобо'дреннiи, 
и= по дне'хъ вре'менныя жи'зни w\т дjь'лъ бл~готворе'нiй не 
почива'ющiи:

%<Р%>а'дуйтеся, сы'нове цр\ствiя, на нб~сjь'хъ живу'щiи, 
и= земны'хъ не w=ставля'ющiи.

%<Р%>а'дуйтеся, ду'хомъ ва'шимъ горjь` со а='гг~лы 
ст~ы'ми, и= до'лу съ на'ми грjь'шными при'снw пребыва'ющiи:

%<Р%>а'дуйтеся, w\т ч\стны'хъ моще'й ва'шихъ струи^ 
мл\сти на всjь'хъ и=сточа'ющiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ и~.%>

%<С%>тра'нную и= пречу'дную, ве'лiю же и= прекра'сную, 
о_у=зрjь'въ на возду'сjь jа='вльшуюся цр~ковь, все' же 
мjь'сто _о='но, на не'мже и=мя'ше возгради'тися _о=би'тель 
и='нокwвъ, ви'дя неизрече'ннымъ свjь'томъ w=сiява'емо, 
о_у='жасомъ и=спо'лнился _е=си`, _о='тче зwсi'мо, w\т 
преди'внагw видjь'нiя. _о=ба'че бж~iе во _о='номъ 
w\ткрове'нiе поразумjь'въ, на созида'нiе _о=би'тели тебе` 
поwщря'ющее, ку'пнw же и= гряду'щую сла'ву мjь'ста сегw` 
прозря`, о_у=миле'ннымъ се'рдцемъ и= о_у=сты` воспjь'лъ 
_е=си` бг~у: %<А=%>ллилу'iа.

%<I='косъ и~.%>

%<В%>си` правовjь'рнiи рwссi'йстiи лю'дiе, прославля'юще 
ва'ше ст~о'е и= равноа'гг~льное житiе`, во вся'кихъ ну'ждахъ 
и= ско'рбехъ притека'ютъ къ ва'шей по'мощи и= заступле'нiю, 
_о=тцы` досточу'днiи: дана' бо _е='сть ва'мъ w\т бг~а 
бл~года'ть, _е='же моли'тися за ны`, и=збавля'ти же и= 
сп~са'ти w\т вся'кихъ бjь'дъ и= sw'лъ притека'ющыя ко 
ст~ы^мъ моще'мъ ва'шымъ, и= на вся'комъ мjь'стjь 
призыва'ющыя ст~о'е ва'ше и='мя. тjь'мже и=сповjь'дающе 
чу^дная ва^ша бл~годjья^нiя, бл~года'рств_енная воспису'емъ 
ва'мъ, зову'ще:

%<Р%>а'дуйтеся, и=сто'чницы бж\ственныхъ дарова'нiй 
неисчерпа'емiи:

%<Р%>а'дуйтеся, ми'лованiя и= любве` къ лю'демъ сосу'ди 
неиждива'емiи.

%<Р%>а'дуйтеся, jа='кw кади'ло бл~гово'нное, w= мi'рjь 
моли^твы къ бг~у вознося'щiи:

%<Р%>а'дуйтеся, немо'лчными ва'шими хода'тайствы вся'кое 
бл~гослове'нiе w\т десни'цы бж~iя на ны` низводя'щiи.

%<Р%>а'дуйтеся, су'щымъ въ ско'рбехъ и= ну'ждахъ 
и=звjь'стнiи помw'щницы:

%<Р%>а'дуйтеся, во w=бстоя'нiихъ и= напа'стехъ ско'рiи 
посw'бницы.

%<Р%>а'дуйтеся, въ неду'зjьхъ цjьли'тели, и= въ бу'ри 
стра'ждущымъ благонаде'жнiи ко'рмчiи и= и=зба'вители:

%<Р%>а'дуйтеся, во вся'кихъ бjьда'хъ и= и=скуше'нiихъ 
те'плiи предста'тели и= о_у=тjь'шители.

%<Р%>а'дуйтеся, вjь^рнымъ, бл~гоче'стнw чту'щымъ ва'съ, 
на сопроти^вныя спобw'рницы:

%<Р%>а'дуйтеся, всея` земли` рwссi'йскiя и=збра'ннiи 
мол_е'бницы и= засту^пницы.

%<Р%>а'дуйтеся, на земли` и= на мо'ри чудеса` 
пресла^вная содjьва'ющiи:

%<Р%>а'дуйтеся, во вся^ концы` призыва'ющымъ вы` ско'рую 
по'мощь незави'стнw простира'ющiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ f~.%>

%<В%>сjь'ми бг~окра'сными лjь'потами добродjь'телей 
о_у=краси'въ себе`, прехва'льне зwсi'мо, наипа'че jа=ви'лся 
_е=си` краснjь'йшiй душе'ю же и= тjь'ломъ, досто'йнw 
пома'зався сщ~е'нства бж~е'ственною ма'стiю. тjь'мже, 
_е=гда` во ст~jь'мъ хра'мjь соверша'лъ _е=си` пред\ъ 
престо'ломъ гд\снимъ пе'рвую бж~е'ственную слу'жбу, ви'дjьша 
вси` лице` твое`, w=блиста'нное свjь'томъ бл~года'ти, jа='кw 
лице` а='гг~лово: ве'сь же хра'мъ, во и=звjь'стное 
свидjь'тельство досто'инства твоегw`, и=спо'лнися ве'лiя 
бл~гоуха'нiя. сегw` ра'ди вси`, бл~годаря'ще бг~а w= свое'мъ 
па'стырjь, ра'достнымъ се'рдцемъ взыва'ху: %<А=%>ллилу'iа.

%<I='косъ f~.%>

%<В%>jьтi'йственными добровjьща'ньми нjь'сть возмо'жнw 
по достоя'нiю воспjь'ти и= просла'вити мнw'гая и= 
неисч_е'тная, в_е'лiя же и= пресла^вная, и= вся'кое 
разумjь'нiе земно'е превосходя^щая, соверша'_емая ва'ми, 
_о=тцы` прп\дбнiи, на вся'кое вре'мя чудотвор_е'нiя. 
_о=ба'че, да не jа=ви'мся чрез\ъ нjьмотствова'нiе подо'бни 
рабу`, сокры'вшему сокро'вище своегw` вл\дки, w\т о_у='стъ, 
а='ще и= не w=буче'нныхъ, и= сло'ва прем\дрости w\тню'дъ не 
и=му'щихъ, любо'вiю же то'чiю и= бл~годаре'нiемъ дви'жимыхъ, 
дерза'емъ простира'ти пjь'снь бл~годаре'нiя, въ па'мять и= 
прославле'нiе чуде'съ ва'шихъ, зову'ще си'це:

%<Р%>а'дуйтеся, чудотво'рцы великоимени'тiи и= 
бл~госла'внiи:

%<Р%>а'дуйтеся, ду'шъ и= тjьле'съ вра'чеве 
немздопрiе'мнiи.

%<Р%>а'дуйтеся, _о=чеса` слjьпы'хъ бл~года'тiю бж~iею 
просвjьща'ющiи:

%<Р%>а'дуйтеся, нjьмото'ю свя^занная о_у=ста` ко 
бл~гоглаго'ланiю разрjьша'ющiи.

%<Р%>а'дуйтеся, разсла'бленныхъ о_у=десы` и=справля'ющiи 
неможе'нiе:

%<Р%>а'дуйтеся, хромы^мъ да'рующiи правохожде'нiе.

%<Р%>а'дуйтеся, плjьне'нныхъ предста'тельствомъ свои'мъ 
w\т о_у='зъ и= плjьне'нiя свобожда'ющiи:

%<Р%>а'дуйтеся, м_е'ртвыя си'лою бж~iею, ва'шимъ же 
о_у=моле'нiемъ воскреша'ющiи.

%<Р%>а'дуйтеся, w\т w=блада'нiя и= мучи'тельства 
бjьсо'вскагw w=держи^мымъ подаю'щiи свобожде'нiе:

%<Р%>а'дуйтеся, во вся'кихъ страсте'хъ и= неду'зjьхъ 
соверша'ющiи бл~года'тное и=сцjьле'нiе.

%<Р%>а'дуйтеся, томи^мымъ во w=бстоя'нiихъ и= напа'стехъ 
да'рующiи ми'ръ и= духо'вное просвjьтле'нiе:

%<Р%>а'дуйтеся, и=ду'щымъ во слjь'дъ гд\са путе'мъ 
тjь'снымъ и= ско'рбнымъ подаю'щiи бж\ственное вспоможе'нiе.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ i~.%>

%<С%>п~се'нiя по'двигъ до'брjь соверши'въ, житiя' же 
сегw` вре'меннагw w\трjьша'яся, и= w\тходя` къ животу` 
вjь'чному и= бл~же'нному, зwсi'мо бг~облаже'нне, 
о_у=тjьша'лъ _е=си` о_у=ченики` твоя^, глаго'ля, jа='кw 
разлуча'яся съ ни'ми тjьле'снjь, неw\тсту'пенъ бу'деши w\т 
ни'хъ и= _о=би'тели твоея` твои'мъ дх~омъ. w\т_ону'дуже и= 
самjь'ми дjь'лы сло'во твое` и=сполня'яй jа=вля'ешися, не 
то'чiю неви'димw сопрису'тствуя на'мъ и= назира'я вся^, но 
и= ви'димw мно'гажды, вку'пjь со бл~же'ннымъ савва'тiемъ и= 
досточу'днымъ ге'рманомъ, jа=вля'яся во вре'мя 
благопотре'бно призыва'ющымъ ва'съ въ по'мощь и= вопiю'щымъ 
бг~у: %<А=%>ллилу'iа.

%<I='косъ i~.%>

%<С%>тjьна` неwбори'мая и= покро'въ тве'рдый, сп~се'нiя 
забра'ло и= _о=ру'жiе побjь'ды бы'ша на'мъ, _о=тцы` 
прп\дбнiи, т_е'плыя ва'шя къ бг~у моли^твы въ де'нь бра'ни 
_о='ныя лю'тыя, _е=гда` по грjьхw'мъ и= беззако'нi_емъ 
на'шымъ, врази` крjь'пцыи и= бранноиску'снiи со _о=гне'мъ и= 
мече'мъ нападо'ша на ны` въ достоя'нiи ва'шемъ, во _е='же 
сокруши'ти ст~ы^ни ва'шя, и= положи'ти я=` въ разоре'нiе и= 
попра'нiе, духw'вная же ча^да ва^ша побjьди'ти и= погуби'ти 
сме'ртiю безго'дною: _о=ба'че, нико'еже sло` возмо'гше 
сотвори'ти, са'ми наипа'че тi'и и=спо'лнишася студа` и= 
безче'стiя, о_у=пова'ющiи же на по'мощь ва'шу препоя'сашася 
ра'достiю и= весе'лiемъ w= свое'мъ сп~се'нiи. бл~годаря'ще 
о_у=`бо w= се'мъ бг~а, и=сповjь'дуемъ ку'пнw ва'ше 
хода'тайство и= заступле'нiе, и= вопiе'мъ ва'мъ те'плjь 
и=з\ъ глубины` души`:

%<Р%>а'дуйтеся, па'стырiе до'брiи, w\т врагw'въ 
губи'тельныхъ ста'до свое` защища'ющiи:

%<Р%>а'дуйтеся, jа='кw _о=рли`, под\ъ крило'ма свои'ма 
птенцы` своя^ покрыва'ющiи.

%<Р%>а'дуйтеся, покро'вомъ моли'твъ свои'хъ въ де'нь 
бра'ни на'съ w=сjьни'вшiи:

%<Р%>а'дуйтеся, гнjь'въ бж~iй, пра'веднw на ны` 
дви'жимый, хода'тайствомъ свои'мъ о_у=толи'вшiи.

%<Р%>а'дуйтеся, не да'вшiи своегw` достоя'нiя въ 
попра'нiе и= расхище'нiе:

%<Р%>а'дуйтеся, па'че наде'жды сохрани'вшiи _е=` w\т 
_о='гненнагw запале'нiя.

%<Р%>а'дуйтеся, о_у=пова'ющыя на вы` w\т губи'тельства 
сме'ртнагw свободи'вшiи:

%<Р%>а'дуйтеся, w\т ра'ны и= jа='звы, w\т о_у='зъ и= 
плjьне'нiя ди'внw тjь'хъ сохрани'вшiи.

%<Р%>а'дуйтеся, врагw'въ горды'ню и= дерзнове'нiе 
w=брати'вшiи въ сту'дъ и=`мъ и= безче'стiе:

%<Р%>а'дуйтеся, ны` жи'тельствующыя во _о=би'тели 
ва'шей, неискусобра^нныя и= без\ъ_ору^жныя, w=дjь'явшiи въ 
ра'дость и= весе'лiе.

%<Р%>а'дуйтеся, вjь'ры и= бл~гоче'стiя _о=те'ческагw 
неусы'пнiи w=храни'тели:

%<Р%>а'дуйтеся, за _о=те'чество jа='вльшiися и= по 
сме'рти му'жественнiи вои'тели.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ а~_i:%>

%<П%>jь^сни хвал_е'бныя и= мол_е'нiя всеумил_е'нная 
принося'ще, долготу' же пу'тную и= _о=па'снwсти мо'ря ни во 
что'же вмjьня'юще, притека'ютъ къ цjьльбонw'снымъ моще'мъ 
ва'шымъ ца'рiе и= кня'зи, святи'тели и= вельмw'жи, бога'тiи 
и= о_у=бо'зiи, бли'жнiи и= да'льнiи, вся'къ во'зрастъ и= 
по'лъ, и= вся'кое вjь'рныхъ совокупле'нiе, и= jа='кw w\т 
неистощи'магw и=сто'чника, по коегw'ждо свое'й потре'бjь, 
прiе'млюще _о=би^льная врач_ева'нiя, душ_е'вная же и= 
тjьл_е'сная, прославля'ютъ и= велича'ютъ бг~а, такову'ю 
блг\дть ва'мъ дарова'вшаго, пою'ще: %<А=%>ллилу'iа.

%<I='косъ а~_i:%>

%<С%>вjь'томъ бж~е'ственныя блг\дти, въ нjь'дрjьхъ 
земли`, въ преди'вныхъ зна'менiихъ и= чудесjь'хъ, w\т 
пе'рвыхъ дне'й о_у=покое'нiя возблиста'вшыя ва'шя мо'щи, 
достодо'лжнw и= пра'веднw ли'цы и='ночестiи, w\т 
многолjь'тнагw покрове'нiя и=зне'сше, поста'виша со 
бл~гоговjь'нiемъ на свjь'щницjь цр~ко'внjьмъ, во хра'мjь 
и='мени ва'шему созда'ннjьмъ, благоче'стiемъ вели'кагw и= 
ст~а'гw подража'теля ва'шихъ подвигw'въ, и=сповjь'дника и= 
мч~нка, ст~и'теля и= первопресто'льника рwссi'йскагw 
фiлi'ппа. и= мы` ны'нjь, бл~гоче'стнw w= сла'вjь ва'шей 
веселя'щеся, w=бстоя'ще честны^я мо'щи ва'шя и= любе'знw 
ты'я w=блобыза'юще, велегла'снw зове'мъ ва'мъ:

%<Р%>а'дуйтеся, свjьти'льницы пресвjь'тлiи, на 
свjь'щницjь цр~ко'внjьмъ пресла'внw поста'вленнiи:

%<Р%>а'дуйтеся, кiвw'ти честнi'и, не ка'менiемъ и= 
зла'томъ, но бл~года'ти дарова'ньми о_у=краше'ннiи.

%<Р%>а'дуйтеся, jа='кw sвjь'зды, w=заря'ющiи тьму` 
полу'нощную:

%<Р%>а'дуйтеся, jа='кw столпи` крjь'пцыи, въ 
предjь'лjьхъ сjь'вернагw помо'рiя о_у=твержда'ющiи вjь'ру 
правосла'вную.

%<Р%>а'дуйтеся, и=сто'чницы ра'йстiи, моря` чуде'съ 
и=злива'ющiи:

%<Р%>а'дуйтеся, би'серiе дража'йшiи, цр~ковь хр\сто'ву 
о_у=краша'ющiи.

%<Р%>а'дуйтеся, бл~гоче'стiя и= добродjь'тели 
свjьтлjь^йшая зерца^ла:

%<Р%>а'дуйтеся, цр~кве и= _о=те'чества неwбори^мая 
забра^ла.

%<Р%>а'дуйтеся, ра'йскагw и=сполне'нiя крi'ни 
бл~гово'ннjьйшiи:

%<Р%>а'дуйтеся, лозы` бж~е'ственныя рw'зги 
бл~гопло'днjьйшыя.

%<Р%>а'дуйтеся, _о=тцы` всебл~же'ннiи, прославля'емiи 
горjь` w\т бг~а и= а='гг~лъ, и= до'лу о_у=блажа'емiи w\т 
человjь^къ:

%<Р%>а'дуйтеся, jа='кw ра'дость ва'ша, ст~а'я и= 
соверше'нная, пребыва'етъ во вjь'къ.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ в~_i:%>

%<Б%>л~года'ть свою` бж~е'ственную, въ тjьлесjь'хъ 
ва'шихъ _о=бита'ющую, jа=ви` и=ногда` пребл~гi'й бг~ъ 
бл~гоговjь'йному и='ноку i=w'сифу во w='бразjь столпw'въ 
_о=гнезра'чныхъ, w\т земли` до небе'съ над\ъ гробы` ва'шими 
вознося'щихся, и= сiя'ющихъ свjь'томъ неизрече'ннымъ: 
вои'стинну бо вы` _е=сте`, _о=тцы` прп\дбнiи, дх~о'внiи 
свjьтоза'рнiи столпи`, свjь'тлостiю высо'кихъ добродjь'телей 
и= свjь'томъ бг~озна'нiя, зна'менiй же и= чуде'съ, 
w=зари'вшiи пресвjь'тлw духо'вную тьму` во страна'хъ 
полу'нощныхъ. сегw` ра'ди бг~у, прославля'ющему ст~ы^я 
своя^, пои'мъ: %<А=%>ллилу'iа.

%<I='косъ в~_i:%>

%<П%>ою'ще въ пjь'снехъ по'двиги и= труды` ва'шегw 
бг~оуго'днагw житiя`, пресла^вная же содjь^янная и= 
содjьва'_емая во вся'комъ ро'дjь бл~готвор_е'нiя и= 
чудотвор_е'нiя восхваля'юще и= прославля'юще, недоумjь'емъ, 
_о=тцы` досточу'днiи, ка'кw ва'съ по до'лгу воз\ъимену'емъ: 
мнw'ги бо су'ть ва'шя добродjь'т_ели и= дарова^нiя, сегw` 
ра'ди мнw'гая прили'чествуютъ ва'мъ и= и=менова^нiя. 
_о=ба'че во мно'гихъ ма'лыми о_у=довля'ющеся, сiя^ ва'мъ съ 
любо'вiю воспису'емъ:

%<Р%>а'дуйтеся, а='гг~ли земнi'и, jа='кw а='гг~льскимъ 
жи'тельствомъ на земли` пожи'сте:

%<Р%>а'дуйтеся, чл~вjь'цы нб\снiи, jа='кw земноро'дни 
су'ще, возненави'дjьсте земна^я, нб\сная же возлюби'сте.

%<Р%>а'дуйтеся, пw'стницы терпjьли'вjьйшiи, въ 
при'снjьмъ поще'нiи все` житiе` свое` проводи'вшiи:

%<Р%>а'дуйтеся, пусты^нницы достохва'льнiи, въ 
пусты'няхъ незаходи'мыхъ гд\севи послужи'вшiи.

%<Р%>а'дуйтеся, о_у=чи'телiе и= наста^вницы, 
руководя'щiи свои'ми дjь'лы на пути` сп~се'нiя:

%<Р%>а'дуйтеся, вожди` дх~о'внiи, мно'гихъ ду'шы 
возводя'щiи въ нб\сная сел_е'нiя.

%<Р%>а'дуйтеся, мч~нкwмъ _е=динонра'внiи, jа='кw 
му'жески бра'вшiися со страстьми`:

%<Р%>а'дуйтеся, а=п\слwмъ подража'телiе, просвjьти'вшiи 
тьму` невjь'рiя бг~овjь'дjьнiя свjьтлостьми`.

%<Р%>а'дуйтеся, пр\оро'кwмъ подw'бницы, та'йныхъ и= 
бу'дущихъ провjь'дjьнiемъ и= прорече'нiемъ:

%<Р%>а'дуйтеся, всjь^мъ ст~ы^мъ _е=диноче'стнiи, 
подвигw'въ ра'ди и= бг~оугожде'нiя.

%<Р%>а'дуйтеся, таи^нницы бл~года'ти, и= чуде'съ 
соверши'телiе преди'внiи:

%<Р%>а'дуйтеся, гра'ждане нб\снiи, и= дру'зи бг~у и= 
ст~ы^мъ _е=гw` при'снiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ г~_i:%>

%<_w%> прп\дбнiи _о=тцы` на'ши / зwсi'мо, савва'тiе и= 
ге'рмане! / прiими'те бл~гоутро'бнw благоутро'бнw / w\т 
на'съ смире'нныхъ и= недосто'йныхъ / сiя^ возноси^мая ва'мъ 
хвал_е'нiя, / и= бл~гопрiя'тными ва'шими къ бг~у мольба'ми / 
w=гради'те ны` w\т вся'кiя бjьды` и= напа'сти, / w\т неду'га 
и= гла'да, w\т _о=гня` и= меча`, / w\т наше'ствiя 
и=ноплеме'нныхъ и= междоусо'бныя бра'ни. / наипа'че же 
сохрани'те ны` ва'шимъ заступле'нiемъ крjь'пкимъ / w\т 
врагw'въ неви'димыхъ, / и='щущихъ ны` погуби'ти, / да 
и=збы'вше и='хъ многоко'зненныхъ сjь'тей, / пра'веднw и= 
бг~оуго'днw поживе'мъ въ ны'нjьшнемъ вjь'цjь, / и= 
сподо'бимся въ нб\снjьмъ цр\ствiи / ку'пнw съ ва'ми 
воспjьва'ти хр\сту` бг~у: // %<А=%>ллилу'iа, а=ллилу'iа, 
а=ллилу'iа.

%<Се'й конда'къ три'жды. И= па'ки:%>

%<I='косъ а~.%>

%<А='%>гг~ли вои'стинну jа=ви'стеся земнi'и и= чл~вjь'цы 
нб\снiи житiе'мъ ва'шимъ, пребл~же'ннiи _о=тцы` на'ши 
зwсi'мо, савва'тiе и= ге'рмане: во пло'ти бо, jа='кw 
безпло'тни, а='гг~льское соверши'сте жи'тельство на земли`, 
вся^ красwты` мi'ра и= наслажд_е'нiя вре'м_енная jа='кw 
о_у=ме'ты вмjьня'юще, чистото'ю же и= поще'нiемъ вы'ну къ 
бг~у приближа'ющеся. _е=му'же ны'нjь досто'йнw со 
безпло'тными предстоя'ще, прiими'те w\т любве` на'шея 
приноси^мая ва'мъ хвал_е'нiя сиц_ева'я:

%<Р%>а'дуйтеся, _е=ди'наго бг~а w\т всея` души` своея` 
возлюби'вшiи:

%<Р%>а'дуйтеся, w\т ю='ности тому` преподо'бiемъ и= 
пра'вдою послужи'вшiи.

%<Р%>а'дуйтеся, возненави'дjьвшiи мi'ра сегw` тлjь^нныя 
красwты`:

%<Р%>а'дуйтеся, и=збjьжа'вшiи му'дрjь жите'йскихъ 
собла'знwвъ и= суеты`.

%<Р%>а'дуйтеся, къ дjь'ланiю за'повjьдей гд\снихъ все'ю 
любо'вiю прилjьпи'вшiися:

%<Р%>а'дуйтеся, мi'ра сегw` и= вся'кагw пристра'стiя ко 
_о='ному о_у=дали'вшiися.

%<Р%>а'дуйтеся, и='ноческое житiе` бг~оугожде'нiя ра'ди 
себjь` пред\ъизбра'вшiи:

%<Р%>а'дуйтеся, тjь'сный и= приско'рбный пу'ть все'ю 
душе'ю возлюби'вшiи.

%<Р%>а'дуйтеся, му'дрiи взыска'телiе хр\ста`, би'сера 
вожделjь'ннагw и= драга'гw:

%<Р%>а'дуйтеся, люботру'днiи носи'телiе хр\сто'ва 
бре'мене, ле'гкагw и= бл~га'гw.

%<Р%>а'дуйтеся, а='гг~лwмъ безплw'тнымъ во пло'ти 
бре'ннjьй подража'вшiи:

%<Р%>а'дуйтеся, на земли` жи'тельство нб\сное на'мъ 
показа'вшiи.

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<Конда'къ а~.%>

%<И=%>збра'ннiи о_у=гw'дницы гд\сни и= вели'цыи 
чудотво'рцы, / свjьти'льницы хр\сто'вы цр~кве пресвjь'тлiи, 
/ w=блиста'вшiи благоче'стiя свjьтлостьми` пусты^ни 
сjь'вернагw помо'рiя, / и= все'й странjь` рwссi'йстjьй 
сiя'ющiи вы'ну чуде'съ мно'жествомъ, / прп\дбнiи _о=тцы` 
на'ши зwсi'мо, савва'тiе и= ге'рмане, / jа='кw и=му'щiи 
дерзнове'нiе ко гд\су, / бл~гопрiя'тными свои'ми къ тому` 
мольба'ми / w\т вся'кихъ на'съ бjь'дъ и= sw'лъ сохраня'йте, 
да ра'дующеся зове'мъ ва'мъ:

%<Ра'дуйтеся,%> прп\дбнiи _о=тцы` на'ши зwсi'мо, 
савва'тiе и= ге'рмане.

%<МОЛИ'ТВА%> 

%<прп\дбнымъ и= бг~онw'снымъ _о=тц_е'мъ на'шымъ%> 

%<ЗWСI'МJЬ, САВВА'ТIЮ и= ГЕ'РМАНУ,%> 

%<солов_е'цкимъ чудотво'рц_емъ%>

%<_W%> прп\дбнiи и= бг~оно'снiи _о=тцы` на'ши зwсi'мо, 
савва'тiе и= ге'рмане, земнi'и а='гг~ли и= нб\снiи 
человjь'цы, бли'жнiи дру'зи хр\стw'вы и= о_у=гw'дницы бж~iи, 
_о=би'тели ва'шея сла'во и= о_у=краше'нiе, всея' же 
сjь'верныя страны`, па'че и= всегw` правосла'внагw 
_о=те'чества на'шегw неwбори'мая стjьно` и= вели'кое 
заступле'нiе! се` мы` недосто'йнiи и= многогрjь'шнiи, съ 
бл~гоговjь'йною любо'вiю ко ст~ы^мъ моще'мъ ва'шымъ 
припа'дающе, ду'хомъ сокруше'ннымъ и= смире'ннымъ се'рдцемъ 
прилjь'жнw мо'лимъ ва'съ: моли'те непреста'ннw бл~госе'рдаго 
вл\дку и= гд\са на'шего i=и~са хр\ста`, jа='кw дерзнове'нiе 
ве'лiе къ тому` и=му'щiи, да не w\тсту'питъ w\т на'съ _е=гw` 
вседjь'йствующая блг\дть, покро'въ же и= заступле'нiе 
прест~ы'я вл\дчцы на'шея бц\ды на мjь'стjь се'мъ да 
пребу'детъ, и= да не w=скудjь'ютъ никогда'же и='стиннiи 
ревни'тели а='гг~льскагw житiя` во ст~jь'й _о=би'тели се'й, 
и=дjь'же вы`, бг~оно'снiи _о=тцы` и= нача^льницы, 
безмjь'рными труды` и= пощ_е'нiи, то'ки же сле'зными и= 
всено'щными бдjь^нiи, непреста'нными мл~твами и= мол_е'нiи 
нача'ло и='ноческому житiю` положи'сте. _е='й, о_у=гw'дницы 
ст~i'и, мл~тв_енницы къ бг~у бл~гопрiя'тнjьйшiи, те'плыми 
ва'шими къ нему` мольба'ми w=гради'те и= сохрани'те ны` и= 
ст~о'е селе'нiе сiе` ва'ше w\т тру'са, пото'па, _о=гня` и= 
меча`, наше'ствiя и=ноплеме'нныхъ и= смертоно'сныя jа='звы, 
w\т вражды` и= вся'кихъ нестрое'нiй, w\т вся'кiя бjьды` и= 
ско'рби и= w\т вся'кагw sла`: да непреста'ннw на мjь'стjь 
се'мъ, въ ми'рjь и= безмо'лвiи, бл~гоче'стнw сла'вится 
прест~о'е и='мя гд\са и= бг~а, и= w=брjьта'ютъ вjь'чное 
сп~се'нiе и='щущiи _е=гw`. _w пребл~же'ннiи _о=тцы` на'ши 
зwсi'мо, савва'тiе и= ге'рмане! О_у=слы'шите ны` грjь^шныя, 
во ст~jь'й _о=би'тели ва'шей и= под\ъ кро'вомъ ва'шегw 
защище'нiя недосто'йнw жи'тельствующыя, и= бл~гомо'щными 
ва'шими къ бг~у хода'тайствы и=спроси'те душа'мъ на'шымъ 
грjьхw'въ w=ставле'нiе, житiя` и=справле'нiе и= вjь'чныхъ 
бла^гъ воспрiя'тiе въ нб\снjьмъ цр\ствiи: всjь^мъ же 
вjь'рующымъ, и=`же на вся'комъ мjь'стjь и= во вся'кой 
ну'ждjь призыва'ютъ ва'съ въ по'мощь и= заступле'нiе, и= 
и=`же съ бл~гоговjь'йною любо'вiю во _о=би'тель ва'шу 
притека'ютъ, не преста'ните и=злива'ти вся'кую бл~года'ть и= 
мл\сть, сохраня'юще и=`хъ w\т вся'кiя сопроти'вныя си'лы, 
w\т вся'кiя напа'сти и= w\т вся'кагw sла'гw w=бстоя'нiя, и= 
подаю'ще и=`мъ вся^ потр_е'бная къ душе'внjьй и= тjьле'снjьй 
по'льзjь. наипа'че же моли'те премл\срдаго бг~а, да 
о_у=тверди'тъ и= о_у=крjьпи'тъ цр~ковь свою` ст~у'ю и= все` 
на'ше правосла'вное _о=те'чество въ ми'рjь и= тишинjь`, въ 
любви` и= _е=диномы'слiи, въ правовjь'рiи и= бл~гоче'стiи да 
сохрани'тъ и= соблюде'тъ во вjь'ки вjькw'въ. %<А=%>ми'нь.

%<И='на моли'тва%>

%<_W%> прп\дбнiи _о=тцы`, вели'цыи засту^пницы въ 
ско'рби и= о_у=слы'шателiе моли'твъ, о_у=гw'дницы бж~iи и= 
чудотво'рцы зwсi'мо, савва'тiе и= ге'рмане! не забу'дите, 
jа='коже w=бjьща'стеся, посjьща'ти ча^да ва^ша. а='ще бо и= 
w\тидо'сте w\т на'съ тjь'ломъ, но ду'хомъ при'снw съ на'ми 
пребыва'ете. мо'лимъ о_у=`бо вы`, _w прп\дбнiи: и=зба'вите 
ны` w\т _о=гня`, w\т наше'ствiя и=ноплеме'нникwвъ и= 
междоусо'бныя бра'ни, w\т тлjьтво'рныхъ вjь'трwвъ, и= w\т 
напра'сныя сме'рти, и= w\т всjь'хъ прило'гwвъ бjьсо'вскихъ, 
находя'щихъ на ны`. о_у=слы'шите на'съ грjь'шныхъ, и= 
прiими'те моли'тву сiю` и= моле'нiе на'ше, jа='кw кади'ло 
благово'нное, jа='кw же'ртву бл~гоуго'дну, и= ду'шы на'шя, 
sлы'ми дjь'лы и= совjь'ты и= по'мыслы о_у=мерщвл_е'нныя, 
w=живи'те, и= jа='коже о_у=ме'ршую _о=трокови'цу 
возста'висте, jа='коже неисцjь^льныя ра^ны мно'гихъ 
и=сцjьли'сте, w\т духw'въ нечи'стыхъ sлjь` му'чимыхъ 
и=зба'висте, та'кw и= на'съ, содержи'мыхъ во о_у='захъ 
вра'жiихъ, и=зми'те, и= w\т сjьте'й дiа'вола и=зба'вите, 
и=з\ъ глубины` прегрjьше'нiй и=зведи'те, и= ми'лостивымъ 
ва'шимъ посjьще'нiемъ и= хода'тайствомъ w\т врагw'въ 
ви'димыхъ и= неви'димыхъ w=гради'те ны` бл~года'тiю и= 
си'лою всест~ы'я тр\оцы, всегда`, ны'нjь и= при'снw, и= во 
вjь'ки вjькw'въ. %<А=%>ми'нь.


