<::рус>  источник: Алфавит Духовный, оцифровка Александра Акимова

<::лат>  http://www.spiritalph.narod.ru/

<::слав>

Ча'сть а~

Глава` деся'тая

W= _е='же не порабоща'тися блу'дными по'мыслы, и= 
скве'рными похотьми`.

Не бу'ди w=бурева'емь блу'дными по'мыслы, и= скве'рными 
похотьми`, и= дjь'йствы, да не w\т бг~а w\тлучи'шися: ниже` 
ревну'й творя'щымъ то`, да не безу'мныхъ безу'мнjьйшiй 
jа=ви'шися: на ма'ло бо вре'мя попуще'но бы'сть сiе` 
чл~вjь'кwмъ, да позна'вше суету`, и=зберу'тъ себjь` лу^чшая. 
Тjь'мже чистоту` и= цjьлому'дрiе всjь'мъ ср\дцемъ возлюби`, 
да прилjьпи'шися чи'стjь ч\стому, чистоты` и= цjьлому'дрiя 
_о='бразъ и=з\ъ себе` показа'вшему: съ ни'мже пребу'деши 
любо'вiю неразлу'чнw во вjь'ки вjькw'въ, наслажда'ющися 
бж\ственныя сла'вы.

[в~] Не бу'ди раскаява'яйся w= свое'мъ предложе'нiи, и= 
и='ноческомъ w=бjьща'нiи, но бг~у благодаре'нiе приноси`, 
jа='кw свободи' тя w\т о_у='зъ плотскi'я рабо'ты, и= 
приведе' тя въ честно'е сiе` w=бjьща'нiе, во _о=гра'ду 
слове'сныхъ свои'хъ _о=ве'цъ, и= даде` тебjь` вла'сть 
ча'домъ _е=гw` бы'ти, и= безпрепина'тельнw ше'ствовати къ 
го'рнему присносу'щному наслажде'нiю. А='ще бо ве'лiе 
_е='сть въ человjь'цjьхъ рабо'тати земно'му царю`, и= 
и=мjь'ти w\т негw` благода'ть, коли'кw па'че цр~ю` нб\сному 
о_у=гожда'ти и= бы'ти всегда` въ любви` _е=гw`.

[г~] _W коли'кw лу'чшее _е='сть и= честнjь'йшее 
чисто'тное по бз~jь а='гг~льское житiе` па'че плотска'гw 
сплете'нiя! Нjь'сть ни _е=ди'нагw о_у=дивле'нiя и= похвалы` 
жи'ти по пло'ти: си'це бо не то'чiю хрiстiа'нинъ, но и= 
jа=зы'цы, и= sвjь'рiе, и= ско'ти жи'тельствуютъ: жи'ти же 
а='гг~льски чи'стw, w= _е=ди'номъ бз~jь, дjь'ло _е='сть 
пресла'вно: си'це бо живя'ху ст~i'и, и= бг~у соедини'шася, 
пресла^вная на земли` содjь'яша, и= просвjьти'шася jа='кw 
со'лнце въ мi'рjь, и= ны'нjь почива'ютъ въ непреста'нной 
ра'дости во вjь'ки вjь'чныя. Ничто'же _е='сть ве'лiе по 
пло'ти жи'ти: w\твнjь` то'чiю зря'щымъ пре'лестнjь люби'мо, 
вну'трь же воззрjь'вшымъ sjьлw` ме'рзостно _е='сть: тягота` 
со'вjьсти, помраче'нiе ра'зума, безслове'сное связа'нiе, 
недоумjь'нiе, порабоще'нiе: при сме'рти же ве'лiя ско'рбь, 
и= тя'жесть души`.

[д~] Наилу'чшее мiрско'е по пло'ти житiе`, не 
сравня'ется съ чисто'тнымъ а='гг~льскимъ цjьлому'дреннымъ 
житiе'мъ. Бу'детъ ли добро` и= согла'сно по пло'ти въ 
супру'жествjь житiе`; _о=ба'че безслове'сное порабоще'нiе, 
по руку` и= по но'гу связа'нiе: не согла'сно ли; sлjь'йшее 
_е='сть всjь'хъ муче'нiй. Не родя'тся ли ча^да; печа'ль 
_е='сть. родя'тся ли; сугу'бое _е='сть попече'нiе. благi^я 
ли су'ть ча^да; мно'гъ мяте'жъ и= попече'нiе. sлы^я ли 
су'ть; sjь'льное душjь` _е='сть томле'нiе, сугу'бая ско'рбь 
и= печа'ль: и= вре'менное здjь'шнее sлопожи'тiе, и= 
та'мошнягw неизвjь'стное получе'нiе. И='ночествуяй же, и= 
чисто'тнjь по бз~jь живя'й, w= все'мъ ми'ренъ и= 
безпеча'ленъ _е='сть: о_у=до'бь спасе'нiе получи'тъ, 
ничи'мже бо свя'занъ _е='сть: не порабоще'нъ _е='сть 
плотско'ю стра'стiю, w= бз~jь всегда` поуча'ется, на сме'рть 
вы'ну гото'въ: де'нь пребы'въ бл~годари'тъ гд\са, ве'черъ 
мо'лится съ но'щiю: ничи'мъ препина'емь и=ли` возбраня'емь 
_е='сть: мjь'рою пра'вою житiе` о_у=правля'я, jа='кw въ раи` 
пребыва'нiе свое` и='мать.

[_е~] Внемли`, ко'е о_у=тjьше'нiе и= поко'й прино'ситъ 
плотска'я любо'вь и= сла'сть; вма'лjь то'чiю сла'сть, и= 
посе'мъ тя'жесть: вма'лjь по'хоть, и= посе'мъ ме'рзость: 
вма'лjь красота`, и= посе'мъ гно'й: вма'лjь о_у=тjьше'нiе, 
и= посе'мъ ско'рбь: и= та'кw повсегда` непреста'ннw 
ра'туется, и= прельща'ется душа`: презрjь'вый же сiя^ вся^, 
и= прилjьпи'выйся и='стинною любо'вiю гд\сви, w= все'мъ 
без\ъ печа'ли и= без\ъ болjь'зни _е='сть: плотска'я бо 
безслове'сная по'хоть, и= любо'вь безу'мна, во все'мъ 
слjьпа` _е='сть, плjьни'тся мно'гажды, и= связу'ется 
человjь'къ, и= не вjь'сть чесогw` ра'ди связу'ется: ни бо` 
_е='сть жи'зни вjь'чныя пода'тельна, ни че'сти и= сла'вы 
прилага'юща, па'че же и= w\те'млюща. А='ще ра'ди красоты` 
безслове'снw плjьни'тся, но бг~ъ ю=` созда`: а='ще ра'ди 
бл~голjь'пiя и= бл~ги'хъ нра'вwвъ, но бг~ъ вся^ о_у=стро'и. 
Бг~у вся^ сотво'ршему наипа'че подоба'етъ прилjьпля'тися: 
w\т негw' бо су'ть вся^, а= не w\т тлjь'нной тва'ри.

[s~] Почто` тва'ри прилjьпля'ешися, а= не творцу` 
тва'ри; лу'чше почита'еши тва'рь, не'же созда'вшаго ю=`; 
красоту`, не'же си'це о_у=краси'вшего ю=`; кто' бо ко'е 
дjь'ло лу'чше похваля'етъ па'че содjь'лавшагw _е=`; не вси' 
ли глаго'лемъ, _е=гда` ви'димъ ко'е благохудо'жнjь 
содjь'ланное дjь'ло, _w ка'кw се'й худо'жникъ до'бръ и= 
прему'дръ содjь'лавый сiе` дjь'ло; не вси' ли о_у=дивля'емся 
и= похваля'емъ худо'жника па'че, не'же дjь'ло содjь'ланное; 
дjь'лу же не sjьлw` о_у=дивля'емся, поне'же дjь'ло са'мо 
себе` не содjь'ла, ниже` когда` содjь'лати мо'жетъ, си'це и= 
бг~у въ бж~iихъ о_у=дивля'тися и= похваля'ти _е=го` и='мамы, 
и= _е=му` все'ю душе'ю свое'ю прилjьпля'тися, а= не 
тлjь'нной тва'ри. А='ще бо похваля'еши тва'рь, лу'чше 
похваля'й созда'вшаго ю=`: тва'рь бо и=стлjь'етъ, и= въ 
пра'хъ и= пе'пелъ премjьни'тся: гд\сь же _е=ди'нъ вjь'ченъ, 
пребыва'яй во вjь'къ вjь'ка. Тва'рь о_у='бw ты` не sjьлw` 
люби'ти до'лженъ _е=си`: поне'же тва'рь сама` себе` не 
сотвори`. а='ще бо _е='сть красна` тва'рь, но не сама` себе` 
си'це о_у=краси`: а='ще бл~голjь'пна, но не сама` себе` 
содjь'ла: сегw` ра'ди творцу` всея` тва'ри и= созда'телю 
всjь'мъ се'рдцемъ да прилjьпля'ешися, w\тню'дуже ве'сь 
_е=си`: нигдjь'же бо и='ндjь w=бря'щеши вjь'чный поко'й, и= 
ти'хое приста'нище, то'чiю въ гд\сjь бз~jь, и= въ прест~о'й 
_е=гw` бл~года'ти. Прилjьпле'нiе бо къ тва'ри, сме'рть 
_е='сть, къ творцу' же тва'ри, живо'тъ _е='сть, и= 
присносу'щная ра'дость.

[з~] Мно'зи бы'ша и=сполня'юще плотскi^я по'хwти, и= 
и=стлjь'ша: и= дне'сь и=сполня'ютъ, и= сi'и вси` и=стлjь'ти 
и='мутъ: не пребу'детъ та'кw плотска'я любо'вь и= по'хоть во 
вjь'ки, ниже` красота` вре'менная си'це w=ста'нетъ, jа='же 
не w=брати'тся въ тлjь'нiе. Не пребу'детъ бога'тство, и= 
сни'детъ сла'ва: наше'дши бо сме'рть, вся^ сiя^ погуби'тъ 
(I=wа'н. Дамаск. гл\ва г~), jа='коже нjь'кто рече`. Мi'ръ 
се'й и= вся^ настоя'щая вско'рjь и=змjьня'ются, и= по'хоть 
плотска'я, и= вся'ко земно'е наслажде'нiе jа='кw сjь'нь 
прехо'дитъ: нjь'сть плотскi'я по'хоти и= любве`, jа='же не 
преложи'тся въ тя'жесть: ниже` красоты` вре'менныя, jа='же 
не премjьни'тся въ тлjь'нiе: ни сла'сти плотскi'я, jа='же не 
претвори'тся въ ме'рзость: нjь'сть нигдjь'же и=звjь'стнагw 
о_у=покое'нiя, то'чiю во _е=ди'номъ гд\сjь бз~jь, jа='коже 
къ пр\оро'ку и=лiи` въ горjь` хори'вской рече'ся: не бы'сть 
въ бу'рjь страсте'й гд\сь, ни во _о=гни` блуда` и= 
раждеже'нiя, ни въ ви'хри вся'кагw грjьхо'внагw 
страстова'нiя, но въ ду'сjь свjь'та то'нка, безстра'стiя и= 
чистоты`: та'мw гд\сь (г~ Цар\с гл\ва f~_i) и= бл~года'ть 
_е=гw`, та'мw и= вjь'чный поко'й.

[и~] Коли'кw бя'ше въ мi'рjь кра'сныхъ ли'цъ; и= 
и=стлjь'ша: коли'кw бя'ше благолjь'пныхъ тва'рей; и= 
преидо'ша: коли'кw бjь` благоуго'дныхъ и= люби'мыхъ тва'рей; 
вся^ въ смра'дъ и= гно'й w=брати'шася, преидо'ша jа='кw 
никогда'же бы'ша. Та'мw бо въ гряду'щей жи'зни, ни же'нятся, 
ни посяга'ютъ, ниже` ктому` себе` пло'тски люби'ти мо'гутъ: 
но jа='кw а='гг~ли бж~iи бу'дутъ (Матf. за\ч ч~а), w= 
са'момъ то'чiю гд\сjь бз~jь пр\снw ра'дующеся и= 
веселя'щеся: не вре'менною красото'ю, ни любо'вiю и= 
по'хотiю плотско'ю о_у=тjьша'тися бу'дутъ, но то'чiю сами'мъ 
гд\семъ, и= блг\дтiю _е=гw`.

[f~] _О=ка'янная _е='сть вои'стинну сiя` по'хоть и= 
любо'вь плотска'я, _е='йже въ слjь'дъ ше'ствуетъ тя'жесть. 
Су'етна _е='сть вои'стинну сiя` сла'сть, jа='же влече'тъ съ 
собо'ю го'ресть. Су'етна сiя` красота`, jа='же въ смра'дъ и= 
гно'й w=браща'ется, jа='же не да'руетъ поко'я, ни живота` 
вjь'чнагw, па'че же w\те'млетъ. Вотще` человjь'къ си'мъ 
о_у=тjьша'тися и='мать, _е='же w\ти'детъ вско'рjь: ту'не 
и='мать къ си'мъ прилjьпля'тися душе'ю, jа=`же съ ни'мъ не 
пребу'дутъ во вjь'ки: всу'е къ сему` и='мать прилага'ти 
свое` се'рдце, _е='же jа='кw сjь'нь мимохо'дитъ.

[_i~] _W ка'кw и= ко'ль красно`, _е='же а='гг~льски 
чисто'тнw, безмяте'жнw и= безпеча'льнw со а='гг~льскими и= 
преподо'бными ли'ки жи'ти вку'пjь! w= се'мъ бо гд\сь 
w=бjьща` живо'тъ вjь'чный, и= о_у=поко'итъ сицеву` ду'шу 
вjь'чнымъ о_у=покое'нiемъ, и= да'руетъ _е='й присносу'щную 
ра'дость, и= непреста'нное весе'лiе, и= рече'тъ _е='й: 
прiиди` вся` до'брая бли'жняя моя`, и= поро'ка нjь'сть въ 
тебjь` (Пjь'сн. пjь'сн. гл\ва д~). И= бу'детъ _е='й 
бл~года'ть прест~а'гw дх~а, пи'ща и= питiе` та'мw, и= 
присносу'щное наслажде'нiе: воспою'тъ бо сицевi'и пред\ъ 
пр\сто'ломъ бж~iимъ пjь'снь но'ву, _е=я'же никто'же и='нъ 
мо'жетъ пjь'ти, то'чiю сi'и, и=`же со жена'ми не 
w=скверни'шася: дjь'вств_енницы бо су'ть (А=пока'л. гл\ва 
д~_i), глаго'летъ та^инъ ви'децъ.


